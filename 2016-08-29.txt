<date>2016-08-29<date> 
<title>একই পরিণতি তিন বন্ধুর</title> 
 <news>তাঁরা তিন বন্ধু। একই দিনে বাড়ি ছাড়েন, নিরুদ্দেশ হন। তারপর পাঁচ থেকে সাত মাসের মাথায় একে একে তিনজনই নিহত হয়েছেন। তাঁরা হলেন নিবরাস ইসলাম, শেহজাদ রউফ ওরফে অর্ক ও তাওসিফ হোসেন। তাঁরা তিনজন গত ফেব্রুয়ারিতে শাহবাগ থানায় সন্ত্রাসবিরোধী আইনে করা একটি মামলারও আসামি।
তাঁদের মধ্যে নিবরাস গত ১ জুলাই গুলশানে হলি আর্টিজান রেস্তোরাঁয় হামলায় অংশ নেন এবং পরে যৌথ বাহিনীর অভিযানে অন্য জঙ্গিদের সঙ্গে নিহত হন। শেহজাদ নিহত হন ২৬ জুলাই ঢাকার কল্যাণপুরে জঙ্গি আস্তানায় পুলিশের অভিযানে। ওই অভিযানে মোট নয়জন নিহত হন। সর্বশেষ গত শনিবার সকালে নারায়ণগঞ্জে পুলিশের অভিযানে নিহত হন তাওসিফ।
নারায়ণগঞ্জের অভিযানে বহুল আলোচিত জঙ্গিনেতা তামিম চৌধুরীসহ তিনজন নিহত হন। বাকি দুজনের পরিচয়ের বিষয়ে গতকাল পর্যন্ত আনুষ্ঠানিকভাবে কিছু বলেনি পুলিশ। মরদেহের ছবি দেখে ফজলে রাব্বি নামের একজনকে শনাক্ত করেছেন তাঁর বাবা। অপরজনের আঙুলের ছাপ মিলিয়ে জাতীয় পরিচয়পত্র থেকে তাওসিফ হোসেনের পরিচয় পাওয়া গেছে বলে জানিয়েছে আইনশৃঙ্খলা রক্ষাকারী বাহিনীর একটি সূত্র।
পুলিশ, পরিবার ও সংশ্লিষ্ট অন্যান্য সূত্র থেকে জানা গেছে, নিবরাস, শেহজাদ ও তাওসিফ—তিনজনই চলতি বছরের ৩ ফেব্রুয়ারি বাসা ছাড়েন। সবাই একটি ছোট ব্যাগ নিয়ে বের হন, তাতে তাঁদের কাপড়চোপড় ছিল। ওই দিন দুপুর ১২টার দিকে উত্তরার ৪ নম্বর সেক্টরের বাসা থেকে বের হন নিবরাস। বেলা একটা থেকে দেড়টার দিকে বসুন্ধরা আবাসিক এলাকার বাসা থেকে বের হন শেহজাদ। ‘আমি নিবরাসের সঙ্গে যাচ্ছি’—মাকে এ কথা বলে সন্ধ্যা ছয়টায় ধানমন্ডির ১৫ নম্বর বাসা থেকে বের হন তাওসিফ। এরপর থেকে পরিবারের সঙ্গে তাঁদের যোগাযোগ ছিল না। এর পাঁচ মাস পর থেকে তাঁরা একে একে ভয়ংকর জঙ্গি হিসেবে আবির্ভূত হন। পুলিশ বলছে, তাঁরা সবাই ‘নব্য জেএমবি’র সদস্য ছিলেন।
নিবরাস ও তাওসিফ দুজনই ছিলেন মোনাশ বিশ্ববিদ্যালয়ের মালয়েশিয়া ক্যাম্পাসের ছাত্র। দুজনই এক দিনে একই ফ্লাইটে দেশে ফেরেন। আর শেহজাদ ছিলেন নর্থ সাউথ ইউনিভার্সিটির ছাত্র। নিবরাস মালয়েশিয়ায় যাওয়ার আগে নর্থ সাউথ ইউনিভার্সিটির ছাত্র ছিলেন, তখন থেকে শেহজাদের সঙ্গে তাঁর বন্ধুত্ব।
তাওসিফ ধানমন্ডির ম্যাপললিফ স্কুল থেকে ‘ও’ লেভেল এবং ‘এ’ লেভেল পাস করেন। এরপর ২০১১ সালের ৫ জানুয়ারি তিনি মোনাশ বিশ্ববিদ্যালয়ের মালয়েশিয়া ক্যাম্পাসে পড়তে যান। তিন ভাইবোনের মধ্যে তাওসিফ সবার ছোট। তাঁর বাবা চিকিৎসক, মা গৃহিণী। তাওসিফের দুই বোনই বিবাহিত। একজন কানাডাপ্রবাসী, অন্যজন ঢাকায় থাকেন।
গতকাল রোববার দুপুর ১২টায় তাওসিফদের ধানমন্ডির ১৫ নম্বর সড়কের বাসায় গিয়ে তাঁর মা-বাবা বা পরিবারের কাউকে পাওয়া যায়নি। তাঁদের মুঠোফোন বন্ধ পাওয়া গেছে। বাসার তত্ত্বাবধায়ক মো. শহীদ প্রথম আলোকে বলেন, শনিবার সন্ধ্যা সাত-আটটার দিকে তাঁদের কয়েকজন আত্মীয় আসেন। এরপর তাওসিফের মা-বাবা তাঁদের গাড়ি নিয়ে বের হন, আর ফেরেননি।
বাসার নিরাপত্তারক্ষী নান্নু মিয়া বলেন, ‘তাওসিফ যেদিন সন্ধ্যায় বাসা ছাড়ে, তখন তার হাতে কালো রঙের একটি ব্যাগ ছিল। রাতে তার বাবা ইন্টারকমে ফোন দিয়ে জিজ্ঞেস করেন যে তাওসিফকে দেখেছি কি না। এরপর তাওসিফ আর বাড়ি ফেরেনি।’
তাওসিফদের বাসায় ছুটা কাজ করেন গৃহপরিচারিকা সাহানা বেগম। বাসার নিচতলায় গতকাল তাঁর সঙ্গে প্রথম আলোর প্রতিবেদকের কথা হয়। তিনি বলেন, ‘তাওসিফ খুবই চুপচাপ ছেলে ছিল। নিয়মিত নামাজ পড়ত। সে চলে যাওয়ার পর থেকে তার মা খুব মনমরা হয়ে থাকতেন। প্রায়ই কান্নাকাটি করতেন।’
তাওসিফ বাসা ছেড়ে চলে যাওয়ার পর ওই রাতেই (৩ ফেব্রুয়ারি) তাঁর বাবা আজমল হোসেন ধানমন্ডি থানায় একটি সাধারণ ডায়েরি (জিডি) করেছিলেন। জিডিতে উল্লেখ রয়েছে, ‘তাওসিফ মালয়েশিয়ায় মোনাশ ইউনিভার্সিটিতে অধ্যয়নরত এবং ২০১৫ সালের সেপ্টেম্বরের শেষের দিকে ছুটিতে দেশে আসে। ১৫ ফেব্রুয়ারি ২০১৬ তারিখে তার মালয়েশিয়া চলে যাওয়ার কথা ছিল। তার সঙ্গে তার ঘনিষ্ঠ বন্ধু নিবরাসও মালয়েশিয়ায় একই ইউনিভার্সিটিতে অধ্যয়নরত এবং বর্তমানে ছুটিতে বাংলাদেশে অবস্থানরত।’
জিডিতে আজমল লিখেছেন, ‘আমার ছেলের সন্ধান না পাওয়ায় আমরা নিবরাসের পরিবারের সঙ্গে যোগাযোগ করে জানতে পারি যে নিবরাসও বাসায় ফিরে আসেনি এবং পাসপোর্ট ও হালকা কিছু কাপড় নিয়ে সে দুপুর আনুমানিক ১২টার দিকে ঘর থেকে বের হয়ে গেছে। আমরা দ্রুত আমার ছেলের পাসপোর্ট খুঁজি, কিন্তু তা বাসায় পাইনি। আমাদের ধারণা, আমাদের ছেলে এবং তার বন্ধু নিবরাসও পাসপোর্ট নিয়ে নিখোঁজ হয়েছে।’
জিডিটি তদন্ত করেন ধানমন্ডি থানার পরিদর্শক (তদন্ত) মো. হেলাল উদ্দিন। গতকাল তিনি প্রথম আলোকে বলেন, জিডির পর বিভিন্ন জায়গায় খোঁজ করা হয়, কিন্তু তাওসিফের খোঁজ পাওয়া যায়নি। র্যা ব তাঁর মুঠোফোন নম্বর ট্র্যাক করে। ফোন বন্ধ হওয়ার আগ পর্যন্ত তাঁর অবস্থান ছিল ধানমন্ডি এলাকায়।
৩ ফেব্রুয়ারি নিবরাস একটি চিরকুট লিখে বাসা ছাড়েন। ওই চিরকুটে মা-বাবার উদ্দেশে লেখেন, ‘মাফ করে দিয়ো। গত এক মাস আমি তোমাদের কষ্ট দিয়েছি। আমি দুঃখিত। বাইরে বাইরে থেকেছি। তোমাদের সঙ্গে কথা বলিনি। তোমাদের সঙ্গে থাকলে আমাকে যেখানে যেতে হবে, সেখানে আর যেতে পারব না।’ এরপর ১ জুলাই গুলশানের হলি আর্টিজানে হামলায় ভয়ংকর জঙ্গি হিসেবে আবির্ভূত হন নিবরাসসহ পাঁচজন। চালান নৃশংস হত্যাযজ্ঞ। পরে যৌথ বাহিনীর অভিযানে তাঁরা নিহত হন।
শেহজাদ অর্ক (২৪) নর্থ সাউথ বিশ্ববিদ্যালয়ের ছাত্র ছিলেন। ব্যবসায় প্রশাসনে স্নাতক পাস করার পর এ বছরই এমবিএ করতে যুক্তরাষ্ট্রে যাওয়ার কথা ছিল। শেহজাদের ব্যবসায়ী বাবা তৌহিদ রউফ গত ৬ ফেব্রুয়ারি রাজধানীর ভাটারা থানায় ছেলের ছবিসহ নিখোঁজ জিডি করেন। গত ২৬ জুলাই ভোরে কল্যাণপুরে একটি জঙ্গি আস্তানায় পুলিশের অভিযানে নিহত হন শেহজাদ।
ভাটারা থানার উপপরিদর্শক (এসআই) মো. মিজানুর রহমান শেহজাদের নিখোঁজ জিডির তদন্ত করেন। তিনি গতকাল প্রথম আলোকে বলেন, ৩ ফেব্রুয়ারি সকাল ১০টা থেকে সাড়ে ১০টার দিকে শেহজাদ বাসা থেকে বের হন। তাঁর মুঠোফোনের কল রেকর্ড থেকে সর্বশেষ অবস্থান বাসার কাছেই দেখা যায়। এরপর ফোন বন্ধ ছিল।
শেহজাদদের বাসার দারোয়ান আশরাফুল প্রথম আলোকে বলেন, বেরিয়ে যাওয়ার সময় শেহজাদের সঙ্গে একটি ব্যাগ ছিল। পরনে ছিল শার্ট ও জিনসের প্যান্ট।
নিবরাসের এক নিকটাত্মীয় বলেন, নিবরাস, তাওসিফ ও শেহজাদ তিনজনই বন্ধু ছিলেন। শেহজাদের বাবা তৌহিদ রউফ গতকাল প্রথম আলোকে বলেন, ‘হয়তো তারা একে অন্যকে চিনত। মিউচুয়াল ফ্রেন্ড হতে পারে। কিন্তু নিবরাস বা তাওসিফকে আমি আগে দেখিনি। তাদের সঙ্গে শেহজাদের বন্ধুত্বও খুব বেশি দিনের ছিল বলে মনে হয় না।’
তিন বন্ধু এক মামলার আসামি: গত ৯ ফেব্রুয়ারি শাহবাগ থানায় সন্ত্রাসবিরোধী আইনে পুলিশের করা মামলায় অন্যান্য আসামির সঙ্গে এই তিন বন্ধুর নাম রয়েছে।
মামলার এজাহারে বলা হয়, গোয়েন্দা তথ্যের ভিত্তিতে ৯ ফেব্রুয়ারি সন্ধ্যা পৌনে ছয়টায় ইঞ্জিনিয়ার্স ইনস্টিটিউশনের মূল ভবনের বিপরীতে ফুট ওভারব্রিজের নিচে অভিযান চালানো হয়। সেখান থেকে রাইয়ান মিনহাজ ওরফে রাইজু ওরফে আরমিন (২৪), আহমেদ শাম্বুর রায়হান ওরফে চিলার (২৩) ও তৌহিদ বিন আহমেদ ওরফে রিয়াজ ওরফে কাচ্চিকে (২৪) গ্রেপ্তার করা হয়। জিজ্ঞাসাবাদে ওই তিনজন পুলিশকে জানান, তাঁদের সঙ্গে আরও আট-নয়জন ছিলেন। তাঁদের দেওয়া তথ্য অনুযায়ী পলাতক ব্যক্তিরা হলেন নিবরাস ইসলাম ওরফে শিমু (২৪), শেহজাদ রউফ ওরফে অর্ক ওরফে মরক্কো (২৪), তাওসিফ হাসান (২৪), সাবাব সালাউদ্দিন ওরফে হক ওরফে হনু, সালভি আলী ওরফে মালাভি (২৫), রিফাত, তুরাজ (২৮), ইয়াসিন তালুকদার ও গালিব (২৭)।
পুলিশ ও পরিবারের সঙ্গে কথা বলে জানা গেছে, গ্রেপ্তার হওয়া তিনজন বর্তমানে জামিনে আছেন। তাঁদের মধ্যে রাইয়ান মালয়েশিয়ায় মোনাশ বিশ্ববিদ্যালয়ের মেকানিক্যাল ইঞ্জিনিয়ারিংয়ে পড়তেন। রায়হান ছিলেন মালয়েশিয়ার লিমককউইং ইউনিভার্সিটি অব ক্রিয়েটিভ টেকনোলজির ছাত্র। রায়হান আবার শেহজাদের আত্মীয়। তৌহিদ নর্থ সাউথ ইউনিভার্সিটির ছাত্র।
ওই মামলায় পলাতক বাকি ছয়জনের পুরো পরিচয় পাওয়া যায়নি। তবে মহানগর পুলিশের কাউন্টার টেররিজম ও ট্রান্সন্যাশনাল ইউনিটের একজন কর্মকর্তা জানান, অন্যদের মধ্যে কারও কারও পরিচয় তাঁরা পেয়েছেন, তাঁরাসহ জামিনে থাকা তিনজন তদন্তে পুলিশকে সহযোগিতা করছেন।
জামিনে থাকা তিনজনের মধ্যে একজনের পরিবার প্রথম আলোর সঙ্গে কথা বলতে রাজি হয়নি। অপর দুজনের অভিভাবক পত্রিকায় নাম প্রকাশ করতে চাননি। তাঁরা দাবি করেন, তাঁদের ছেলেরা জঙ্গিবাদে জড়িত নন। নিবরাস, তাওসিফ ও শেহজাদের সঙ্গে তাঁদের বন্ধুত্ব ছিল। এ কারণে ওই তিনজন নিখোঁজ হওয়ার পর ৭ ফেব্রুয়ারি রাতে বাসা থেকে তাঁদের ছেলেকে একটি সংস্থার লোকজন তুলে নিয়ে যান। পরদিন তাঁদের ডিবির কাছে হস্তান্তর করা হয়। পরদিন ৯ ফেব্রুয়ারি তাঁদের কারাগারে পাঠানো হয়। তাঁরা ২৪ এপ্রিল জামিনে বের হন। তাঁদের মধ্যে একজন চাকরি করছেন। একজন বাসায় থাকেন, খুব একটা বের হন না। এই দুজনের বাসা মগবাজার এলাকায়। অপরজনের বাসা বনানীতে, তিনিও বাসা থেকে কম বের হন বলে বাড়ির নিরাপত্তারক্ষী প্রথম আলোকে জানিয়েছেন।
জানতে চাইলে নিরাপত্তা বিশ্লেষক এয়ার কমোডর (অব.) ইসফাক এলাহী চৌধুরী প্রথম আলোকে বলেন, ‘নিবরাস, শেহজাদ ও তাওসিফ—এই তিন বন্ধু যেভাবে একই দিনে একইভাবে বাড়ি ছেড়েছে, তা দেখে মনে হচ্ছে যারা রিক্রুটমেন্টের কাজ করছে তারা খুবই সংগঠিত ও সুসংহতভাবে কাজ করছে। এ কাজে বিশ্ববিদ্যালয়ের শিক্ষকও থাকতে পারেন আবার তামিমের মতো বড় ভাইও থাকতে পারে।’ তিনি বলেন, তিন বন্ধুর এই পরিণতি থেকে শিক্ষা হলো, নিজের বন্ধুকে খুবই সতর্কতার সঙ্গে বাছাই করতে হবে। অভিভাবক, শিক্ষক ও গণমাধ্যমকে তরুণদের জীবনের ইতিবাচক দিক সম্পর্কে বলতে হবে, বোঝাতে হবে।
তাওসিফ হোসেন
মালয়েশিয়ার মোনাশ বিশ্ববিদ্যালয়ের ছাত্র ২৭ আগস্ট নারায়ণগঞ্জে নিহত
শেহজাদ রউফ অর্ক
ঢাকার নর্থ সাউথ ইউনিভার্সিটির ছাত্র
২৬ জুলাই কল্যাণপুরে নিহত
নিবরাস ইসলাম
মালয়েশিয়ার মোনাশ বিশ্ববিদ্যালয়ের ছাত্র
১ জুলাই গুলশানের হলি আর্টিজানে নিহত</news> 



<title>গুলশান হামলার নেপথ্যের আট-নয়জন চিহ্নিত</title> 
 <news>গুলশান হামলার নেপথ্যের আট-নয়জনকে চিহ্নিত করার কথা জানিয়েছে পুলিশ। এর মধ্যে নারায়ণগঞ্জে নিহত তামিম চৌধুরী সবচেয়ে গুরুত্বপূর্ণ ছিলেন। তামিমের আগে কল্যাণপুরের অভিযানে আরও চারজন গুরুত্বপূর্ণ সমন্বয়ক নিহত হওয়ার পরও জেএমবির নতুন শাখাটি নিশ্চিহ্ন হবে না, তবে তাদের কার্যক্রম স্তিমিত হয়ে যাবে বলে মনে করছেন পুলিশের কর্মকর্তারা।
কর্মকর্তারা বলেন, আরেকটি সক্রিয় জঙ্গি সংগঠন আনসারুল্লাহ বাংলা টিমের কথিত সামরিক শাখার প্রধান বরখাস্ত হওয়া মেজর সৈয়দ জিয়াউল হককে ধরতে পারলে সামগ্রিকভাবে জঙ্গিদের থামানো যাবে। গুলশান হামলার আরেক সমন্বয়ক নুরুল ইসলাম ওরফে মারজানকেও খোঁজা হচ্ছে।
পুলিশ সদর দপ্তরের একজন কর্মকর্তা জানিয়েছেন, নতুন জেএমবির একজন গুরুত্বপূর্ণ ব্যক্তিকে তাঁরা ময়মনসিংহ থেকে ধরতে পেরেছেন, যাঁর দেওয়া তথ্য অনুযায়ী গত শনিবার নারায়ণগঞ্জে ওই অভিযান চালানো হয়। তাঁর কাছ থেকে নব্য জেএমবির গুরুত্বপূর্ণ ব্যক্তিদের সম্পর্কে তথ্য মিলেছে। খুব অল্প সময়ের মধ্যে বড় অভিযানের প্রস্তুতিও রাখা হয়েছে।
গতকাল রোববার ঢাকা মেডিকেল কলেজ মর্গে নিহত তিনজনের ময়নাতদন্ত হয়েছে। ময়নাতদন্ত শেষে ফরেনসিক বিভাগের সহকারী অধ্যাপক সোহেল মাহমুদ সাংবাদিকদের বলেন, নিহত ব্যক্তিদের সবার মাথায় গুলি লেগেছিল। তামিম ছাড়া বাকি দুজনের শরীরে বোমার স্প্লিন্টারও পাওয়া গেছে।
এদিকে শনিবারের অভিযানের পর নারায়ণগঞ্জের পাইকপাড়া এলাকায় গতকালও ছিল প্রচুর পুলিশ। ছিল উৎসুক মানুষের ভিড়ও। ওই অভিযানের ঘটনায় নিহত তিন জঙ্গিসহ অজ্ঞাতনামা কয়েকজনের বিরুদ্ধে মামলা করেছে পুলিশ। জঙ্গিরা যে বাড়িতে আস্তানা গেড়েছিল, সেই বাড়িটির মালিককে ভাড়াটের তথ্য গোপনের অভিযোগে গ্রেপ্তার করা হয়েছে বলে পুলিশ জানিয়েছে। এদিকে জেলার পুলিশ সুপার এক সংবাদ সম্মেলনে দাবি করেছেন, বিদেশি নাগরিকদের ওপর হামলার জন্যই ওই বাড়িতে আস্তানা গেড়েছিল জঙ্গিরা।
গতকাল পুলিশ সদর দপ্তরের একজন কর্মকর্তা নাম প্রকাশ না করার শর্তে বলেন, গত শুক্রবার সন্ধ্যায় ময়মনসিংহের ত্রিশাল থেকে এক সন্দেহভাজন জঙ্গিকে আটক করা হয়। প্রাথমিক জিজ্ঞাসাবাদে ওই জঙ্গি তামিমের অবস্থানের কথা জানায়। এরপর রাতেই ঢাকা মহানগর পুলিশের কাউন্টার টেররিজম ইউনিট, সোয়াটসহ অন্যান্য ইউনিটকে জানানো হয়। মধ্যরাতের পর সোয়াটকে প্রস্তুতি নিতে বলা হয়। এরপর রাত তিনটার দিকেই নারায়ণগঞ্জের পাইকপাড়ায় পৌঁছে যায় আভিযানিক দল। প্রথমেই জঙ্গিদের ফ্ল্যাটে তালা মেরে দেওয়া হয়। তাদের আত্মসমর্পণ করানোরও চেষ্টা চলে। এরপর সাধারণ মানুষের ক্ষয়ক্ষতি হবে না, তা নিশ্চিত হওয়ার পরই গোলাগুলি শুরু করা হয়। ওই কর্মকর্তা বলেন, সন্দেহভাজন ওই জঙ্গি নতুন জেএমবির আরও কিছু নেতা সম্পর্কে তথ্য দিয়েছে। সর্বোচ্চ গুরুত্ব দিয়ে তার দেওয়া তথ্যের যাচাই-বাছাই চলছে। খুব অল্প সময়ে বড় অভিযানের প্রস্তুতিও রাখা হয়েছে।
এদিকে গতকাল ঢাকা মহানগর পুলিশের (ডিএমপি) মিডিয়া সেন্টারে এক সংবাদ সম্মেলনে কাউন্টার টেররিজম ও ট্রান্সন্যাশনাল ক্রাইম বিভাগের প্রধান মনিরুল ইসলাম সাংবাদিকদের বলেন, ‘তামিম নব্য জেএমবির সমন্বয়ক হিসেবে কাজ করতেন। তাঁর মারা যাওয়ায় কারণে এবং কল্যাণপুরে অন্তত চারজন গুরুত্বপূর্ণ সমন্বয়ক নিহত হওয়ায় জেএমবি নিশ্চিহ্ন না হলেও আমরা মনে করি, তাদের কার্যক্রম অনেকটা স্থিমিত হবে।’ তিনি বলেন, ‘বাংলাদেশের সাধারণ মানুষ, সব শ্রেণির মানুষ রাস্তায় নেমেছে। আমরা যদি এ কাজের ধারাবাহিকতা ধরে রাখতে পারি, তাহলে যেভাবে নব্য জেএমবি গজিয়ে উঠেছে, সেভাবেই শেষ হয়ে যাবে বলে আমরা মনে করি।’
গুলশান হামলার সঙ্গে যুক্ত আরও আট-নয়জনকে চিহ্নিত করা হয়েছে উল্লেখ করে মনিরুল ইসলাম বলেন, তদন্তে জানা গেছে, গত এপ্রিল থেকে তারা ঢাকায় বড় হামলার পরিকল্পনা করছিল। তাদের আয়োজন ছিল বিপুল। এ ঘটনার জন্য লোক বাছাই, তাদের উদ্বুদ্ধকরণ, প্রশিক্ষণ, বিভিন্ন জায়গায় তাদের থাকার ব্যবস্থা করা এবং তাদের আত্মঘাতী হিসেবে তৈরি করতে অনেক সময় লেগেছে। এ প্রক্রিয়ায় বিপুল পরিমাণ অর্থ ব্যয় হয়েছে বলে পুলিশ মনে করে।
মনিরুল ইসলাম বলেন, গুলশানের ঘটনার আরেকজন গুরুত্বপূর্ণ ব্যক্তি নুরুল ইসলাম ওরফে মারজান। তাঁর ভূমিকা ছিল গুলশান হামলা চলাকালীন দিকনির্দেশনা ও খবর দেওয়া, ছবি প্রচার করা। খুব বুদ্ধিমান হওয়ায় তিনি দলে গুরুত্বপূর্ণ পদ পান। তাঁকে গ্রেপ্তারের চেষ্টা চলছে।
তামিম সম্পর্কে মনিরুল বলেন, গত বছর থেকেই তামিম চৌধুরীকে খোঁজা হচ্ছিল। গত ফেব্রুয়ারি মাসে তাঁরা নিশ্চিত হন যে তামিম বড় দায়িত্বে আছেন।
নারায়ণগঞ্জের অভিযান সম্পর্কে জানতে চাইলে মনিরুল বলেন, পুলিশের অভিযানের সময় জঙ্গিরা বেশ কিছু গুরুত্বপূর্ণ আলামত পুড়িয়ে ফেলেছে। তখন বাইরে ধোঁয়া দেখা গেছে। সেখান থেকে উদ্ধার হওয়া আলামত থেকে তথ্য উদ্ধারের জন্য ফরেনসিক পরীক্ষা করে দেখা হবে।
এসপির সংবাদ সম্মেলন: বিদেশি নাগরিকদের ওপর হামলা করতেই এখানে জঙ্গিরা ঘাঁটি গেড়েছিল বলে দাবি করেছেন নারায়ণগঞ্জের পুলিশ সুপার (এসপি) মঈনুল হক। গতকাল নিজের কার্যালয়ে সংবাদ সম্মেলন করে তিনি বলেন, গত ২ জুলাই ওষুধ ব্যবসায়ী পরিচয়ে দুজন ওই বাড়িটি ভাড়া নেয়। ওই দুজন ছাড়াও আরও একজন তাদের সঙ্গে থাকা শুরু করে। ভাড়াটেরা তাদের ফ্ল্যাটে কাউকে ঢুকতে দিত না। থানায় ভাড়াটেদের তথ্য দেওয়ার কথা থাকলেও বাড়ির মালিক তা দেননি। এ ঘটনার পর এলাকায় নজরদারি বাড়ানো হয়েছে।
এদিকে শনিবার রাতে পুলিশ নারায়ণগঞ্জের পাইকপাড়া এলাকা থেকে জিহাদি বইসহ শিবির নেতা ইব্রাহিম খলিলকে গ্রেপ্তার করেছে। নিহত জঙ্গিদের সঙ্গে তাঁর সম্পৃক্ততা আছে কি না, তা তদন্ত করে দেখা হচ্ছে বলে পুলিশ জানায়।
বিস্ময়ের ঘোর কাটেনি এলাকাবাসীর: পাইকপাড়ার চট ব্যবসায়ী নূরে আলম প্রথম আলোকে জানান, তাঁর বাড়ির পাশেই যে জঙ্গিরা আস্তানা গাড়তে পারে, তা তিনি ভাবতেই পারেননি। নিশ্চয়ই বড় অঘটন ঘটানোর পরিকল্পনা ছিল তাদের। মাঝে ঘটনার শিকার হয়ে ভোগান্তিতে পড়েছেন বাড়ির মালিক নূরুদ্দীন দেওয়ান।
নূরুদ্দীনের বাড়ির নিচতলার ভাড়াটে কবির হোসেনকে জিজ্ঞাসাবাদের জন্য পুলিশ নিয়ে গিয়েছিল। পুলিশি হেফাজত থেকে ফিরে তিনি গতকাল বলেন, শনিবার সকাল সাতটার দিকে পুলিশ তাঁর বাসার দরজার কড়া নাড়ে। ঘরে ঢুকে পুলিশ তাঁকে ও তাঁর পরিবারের সদস্যদের কিছু ছবি দেখিয়ে জানতে চায়, তাঁদের কখনো দেখছেন কি না। পরে তাঁকে ঘর থেকে বের করে পাশের একটি রেস্তোরাঁয় নিয়ে আসা হয়। সেখানে তাঁর কাছে ওই বাড়ি থেকে বের হওয়ার পথসহ বিভিন্ন বিষয়ে জানতে চান কর্মকর্তারা। পরে সোয়াট দলের সদস্যরা তাঁকে ওই রেস্তোরাঁয় বসিয়ে রাখেন। অভিযান শেষে তাঁর স্ত্রী, ছোট বাচ্চাসহ তাঁকে জেলা গোয়েন্দা কার্যালয়ে নিয়ে যাওয়া হয়। সেখানে তিনি বাড়ির মালিক, তাঁর স্ত্রী এবং সন্তানসহ অন্যদের দেখতে পান। রাত একটার দিকে বাড়ির মালিকের স্ত্রীসহ নয়জনকে ছেড়ে দেওয়া হয়।
পাশের টিনশেড বাড়ির ভাড়াটে রাজমিস্ত্রি হাসান মিয়া বলেন, অভিযানের সময় তাঁদের ঘরের দরজা বন্ধ করে বসে থাকতে বলেছিল পুলিশ। গোলাগুলির একপর্যায়ে জঙ্গিরা তাঁদের টিনশেড ঘরের চালের ওপর গ্রেনেড ছুড়ে মারলে পুলিশ সবাইকে বের করে নিয়ে আসে। গ্রেনেড দুটি বিস্ফোরিত হয়নি। গোলাগুলি শেষে তাঁদের ডিবি কার্যালয়ে নিয়ে অনেক কিছু জানতে চান কর্মকর্তারা। রাত আড়াইটার দিকে তাঁদের ছেড়ে দেওয়া হয়।
নাম প্রকাশে অনিচ্ছুক এক নারী বলেন, অভিযানে গোলাগুলি ও বিস্ফোরণের শব্দে তাঁর দুটি বাচ্চা ভয় পেয়ে অসুস্থ হয়ে পড়ে। এখন তাদের স্বাভাবিক ঘুমে সমস্যা হচ্ছে। বাড়ির বড়রাও ভয় পেয়েছেন।</news> 



<title>মৃতদেহের ছবি দেখে রাব্বিকে চিনেছেন বাবা</title> 
 <news>নারায়ণগঞ্জে জঙ্গিবিরোধী অভিযানে নিহত একজনের মরদেহের ছবি দেখে তাঁকে নিজের ছেলে বলে দাবি করেছেন যশোর সদর উপজেলার কাজী হাবিবুল্লাহ।
গতকাল রোববার সকালে যশোর সদর উপজেলার কিসমত নোয়াপাড়া গ্রামে হাবিবুল্লাহর বাড়িতে মরদেহের ছবি নিয়ে সাংবাদিকেরা গেলে হাবিবুল্লাহ তাঁর ছেলেকে শনাক্ত করেন। তিনি বলেন, ‘এ আমারই ছেলে। আমরা লাশ নেওয়ার জন্য পুলিশের কর্মকর্তাদের সঙ্গে যোগাযোগ করেছি। ডিএনএ পরীক্ষার জন্য আমাদের ঢাকায় যাওয়ার জন্য পরামর্শ দেওয়া হয়েছে।’
কাজী হাবিবুল্লাহ যশোর উপশহর ডিগ্রি কলেজের অধ্যক্ষ ছিলেন। তিনি ২০১১ সালে অবসর নেন। ফজলে রাব্বী তাঁর একমাত্র ছেলে। তিনি জানান, গতকাল সকালে গোয়েন্দা সংস্থার দুজন সদস্য তাঁর বাড়িতে যান। তাঁরা পরিবারের সদস্যদের সম্পর্কে বিভিন্ন তথ্য নিয়ে চলে গেছেন।
পারিবারিক সূত্র জানায়, রাব্বি ২০১১ সালে যশোর জিলা স্কুল থেকে বিজ্ঞান বিভাগে জিপিএ-৫ পেয়ে মাধ্যমিক এবং ২০১৩ সালে যশোর ক্যান্টনমেন্ট কলেজ থেকে জিপিএ-৫ পেয়ে উচ্চমাধ্যমিক পাস করেন। এরপর তিনি যশোর সরকারি মাইকেল মধুসূদন (এমএম) কলেজে পদার্থবিজ্ঞান বিভাগে ভর্তি হন। সর্বশেষ দ্বিতীয় বর্ষের ছাত্র ছিলেন।
পরিবারের ভাষ্য, গত ৫ এপ্রিল সকালে কলেজে যাওয়ার কথা বলে রাব্বি বাড়ি থেকে বের হন। এরপর আর বাড়ি ফেরেননি তিনি। পরে জানা গেছে, বাড়ি ছাড়ার আগে কলেজে নিজের ভর্তি বাতিল করে কাগজপত্র তুলে নেন।
রাব্বির বাবা হাবিবুল্লাহ গত ৭ এপ্রিল যশোরের কোতোয়ালি থানায় একটি সাধারণ ডায়েরি (জিডি) করেন। জিডিতে কিসমত নোয়াপাড়া বিশ্বাসবাড়ি মসজিদের ইমাম মো. ইয়াহিয়াসহ চারজনের নাম উল্লেখ করেন, যাদের কাছে তাঁর ছেলের যাতায়াত ছিল। এই জিডির পর ইয়াহিয়াকে ওই মসজিদ থেকে অপসারণ করা হয়। রাব্বির নিখোঁজের বিষয়ে স্থানীয় পত্রিকায় বিজ্ঞাপন দিয়েছিলেন বাবা। এ ছাড়া জঙ্গিদের ব্যাপারে তথ্য চেয়ে গত মাসে যশোরের একটি পোস্টার লাগানো হয়। তাতে নিখোঁজ পাঁচ সন্দেহভাজন জঙ্গির ছবি দেওয়া হয়। যাদের একজন ফজলে রাব্বী।
কিসমত নোয়াপাড়ার কয়েকজন বাসিন্দা বলেন, রাব্বি এলাকার কারও সঙ্গে তেমন মিশতেন না। এলাকায় তাঁর কোনো বন্ধু ছিল না। প্রায় সারা দিনই বাড়িতে থাকতেন। নামাজের সময় হলে মসজিদে যেতেন। মসজিদের ইমাম মো. ইয়াহিয়ার সঙ্গে তাঁর সখ্য ছিল।
মো. ইয়াহিয়া পাশের গ্রাম বাহাদুরপুর দারুরছুন্নাহ মাদ্রাসার ও এতিমখানায় শিক্ষকতা করেন। গতকাল সেখানে গিয়ে তাঁর সঙ্গে প্রথম আলোর প্রতিবেদকের কথা হয়। মো. ইয়াহিয়া দাবি করেন, ফজলে রাব্বি নিয়মিত মসজিদে নামাজ পড়তে আসতেন। নামাজ শেষে তিনি মসজিদে কিছুক্ষণ থাকতেন। তখন ইসলামের নানা মাসালা বা নিয়মকানুন সম্পর্কে জানতে চাইতেন। তিনি বলেন, ‘নিখোঁজ হওয়ার চার-পাঁচ মাস আগে থেকে রাব্বির মসজিদে আসা অনিয়মিত হয়ে যায়। মাঝেমধ্যে যখন আসত তখন দেখতাম, নামাজের নিয়ম বদলে ফেলেছে। আহলে হাদিসের অনুসারীদের মতো নামাজ পড়ছে।’
জানতে চাইলে যশোরের অতিরিক্ত পুলিশ সুপার কে এম আরিফুল হক প্রথম আলোকে বলেন, ফজলে রাব্বির পরিবার দাবি করেছে, নারায়ণগঞ্জে অভিযানে নিহত জঙ্গিদের মধ্যে তাদের ছেলেও রয়েছে। লাশ শনাক্ত করার জন্য স্বজনদের ঢাকায় গিয়ে ডিএনএ পরীক্ষা করানোর জন্য পরামর্শ দেওয়া হয়েছে।</news> 



<title>বাঁচানো গেল না সুরাইয়াকে</title> 
 <news>মাত্র ১৪ বছর বয়স তার। পড়ে ঢাকার ভালো স্কুলগুলোর একটি উইলস লিটল ফ্লাওয়ারে, অষ্টম শ্রেণিতে। স্কুল থেকেই ফিরছিল সে। পাঁচ দিন আগে, বুধবারে। খালাতো ভাইয়ের সঙ্গে স্কুলের সামনের পদচারী-সেতু পেরিয়ে নিচে নামছিল। সেখানেই স্কুলের পোশাক পরা সুরাইয়া শিকার হলো ছুরিকাঘাতের। তারপর ঢাকা মেডিকেল কলেজ হাসপাতালের আইসিইউতে। তার সুস্থতা কামনা করে প্রার্থনা করেছেন বাবা-মা, ছোট দুটি ভাইবোন, স্কুলের শিক্ষক-শিক্ষার্থীরা। চিকিৎসকেরা চেষ্টা করে গেছেন। কিন্তু সবকিছু ব্যর্থ করে দিয়ে সুরাইয়া আক্তার রিসা গতকাল মারা গেল।
মাস ছয়েক আগে স্কুলের ড্রেস বানাতে সে মায়ের সঙ্গে গিয়েছিল দরজির কাছে। সেই দরজি ফোন নম্বর পেয়ে উত্ত্যক্ত করত তাকে, পিছু নেয় তার। মৃত্যুর আগে সুরাইয়া বলে গেছে, ওই দরজি ওবায়দুলই ছুরি মেরেছে তাকে। পুলিশকেও সুরাইয়া এই জবানবন্দি দিয়েছে।
পুলিশ জানিয়েছে, সুরাইয়া গত বৃহস্পতিবার রাতে হাসপাতালে জবানবন্দিতে বলেছে, বখাটে ওবায়দুল তাকে এলোপাতাড়ি ছুরিকাঘাত করেছে। হামলার আগের দিনও সে তার পিছু নিয়েছিল।
সুরাইয়ার মৃত্যুর খবর গতকাল কাকরাইলের উইলস লিটল ফ্লাওয়ার স্কুল অ্যান্ড কলেজে ছড়িয়ে পড়লে শিক্ষার্থীরা ক্ষুব্ধ হয়ে ওঠে। বেলা ১১টা থেকে পৌনে ২টা পর্যন্ত কয়েক শ শিক্ষার্থী বেরিয়ে এসে স্কুলের সামনের সড়ক অবরোধ করে রাখে। তারা হত্যাকারীদের গ্রেপ্তার ও বিচারের দাবিতে বিক্ষোভ করে।
গত বুধবার দুপুরে পরীক্ষা শেষে স্কুল থেকে বেরিয়ে রাস্তার ওপারে যাওয়ার জন্য পদচারী-সেতুতে ওঠে সুরাইয়া। সেতু পার হয়ে খালাতো ভাইয়ের সঙ্গে নামার সময় এক যুবক তাকে ছুরিকাঘাত করে পালিয়ে যায়। তার চিৎকারে স্কুলের শিক্ষার্থীরা ও কয়েকজন অভিভাবক ছুটে এসে তাকে রক্তাক্ত অবস্থায় ঢাকা মেডিকেল কলেজ হাসপাতালে নিয়ে যান। ওই হাসপাতালের আইসিইউতে চিকিৎসাধীন অবস্থায় গতকাল সকাল ৮টা ৫০ মিনিটে সুরাইয়া মারা যায়। এ সময় তার বাবা মো. রমজান হোসেনসহ উপস্থিত স্বজনেরা কান্নায় ভেঙে পড়েন। মেয়ের মৃত্যুর খবরে পুরান ঢাকার বাসায় থাকা সুরাইয়ার মা অসুস্থ হয়ে পড়েন।
ঢাকা মেডিকেলের সহকারী অধ্যাপক রাবেয়া বেগম বলেন, ছুরিকাঘাতে সুরাইয়ার শরীরে বিভিন্ন ধরনের ক্ষতি হয়। এ কারণে তার অতিরিক্ত রক্তক্ষরণও হয়েছিল।
সুরাইয়া মা-বাবার সঙ্গে পুরান ঢাকার ১০৪ সিদ্দিকবাজারের বাসায় থাকত। তার বাবা রমজান হোসেন কেব্ল ব্যবসায়ী। দুই মেয়ে ও এক ছেলের মধ্যে সুরাইয়া সবার বড়। রমজান হোসেন প্রথম আলোকে বলেন, মাস ছয়েক আগে সুরাইয়াকে সঙ্গে নিয়ে ওর মা এলিফ্যান্ট রোডের ইস্টার্ন মল্লিকা মার্কেটের তৃতীয় তলার একটি টেইলার্সে স্কুলের পোশাক বানাতে দেন। যোগাযোগের জন্য বাসার ঠিকানা ও মুঠোফোন নম্বর রেখে দেওয়া হয় দোকানে। এরপর থেকে ওই দোকানের কাটিং মাস্টার ওবায়দুল খান (২৯) মুঠোফোন নম্বরে যোগাযোগ করে সুরাইয়াকে উত্ত্যক্ত করতে থাকে। বিষয়টি জানতে পেরে মুঠোফোনটি বন্ধ করে দেওয়া হয়। মুঠোফোন বন্ধ করে দিয়ে তিনি ভেবেছিলেন আর কোনো সমস্যা হবে না। তাই পুলিশকেও কিছু জানাননি।
রমজান বলেন, হামলার আগের দিনও স্কুল ছুটি হওয়ার পর বখাটে ওবায়দুল সুরাইয়ার পিছু নিয়েছিল। সুরাইয়া আহত হওয়ার পর ওর মায়ের কাছ থেকে তিনি এ কথা শুনেছেন। বাবা বলেন, ‘আমি জানলে সুরাইয়াকে ভ্যানে না দিয়ে নিজেই আনা-নেওয়া করতাম। আগে আমি, ওর মা তাকে আনা-নেওয়া করতাম।’ সুরাইয়ার মা উচ্চরক্তচাপ ও ডায়াবেটিসে আক্রান্ত হওয়ায় ২০ দিন ধরে স্কুল ভ্যানে আনা-নেওয়া করা হচ্ছিল।
রমজান বিলাপ করে বলেন, বৃহস্পতিবার সুরাইয়া আইসিইউতে বলেছিল, ‘ও আর বাঁচবে না। ওর খুব শ্বাসকষ্ট হচ্ছিল। পরদিন থেকে ও অচেতন ছিল। আমার মেয়ের কী অপরাধ? কেন তাকে নিষ্ঠুরভাবে হত্যা করা হলো? পাঁচ দিনেও বখাটে ওবায়দুল গ্রেপ্তার হলো না। এখন কীভাবে বিচার পাব?’
বখাটে ছেলেটি কেন গ্রেপ্তার হলো না—এই প্রশ্ন ছিল সড়ক অবরোধকারী শিক্ষার্থীদেরও। রমনা থানার ভারপ্রাপ্ত কর্মকর্তা (ওসি) মশিউর রহমান প্রথম আলোকে বলেন, ওবায়দুলকে গ্রেপ্তারের আশ্বাস দেওয়ায় শিক্ষার্থীরা রাস্তা ছেড়ে প্রতিষ্ঠানে ফিরে যায়। শিক্ষার্থীরা বলেছে, ২৪ ঘণ্টার মধ্যে ওবায়দুল গ্রেপ্তার না হলে তারা অনির্দিষ্টকালের জন্য স্কুলের সামনের সড়ক অবরোধ করবে।
এদিকে ঢাকা মেডিকেল কলেজ হাসপাতালের মর্গ থেকে ময়নাতদন্ত শেষে সহপাঠীরা সুরাইয়ার লাশ মিছিলসহকারে বেলা আড়াইটার দিকে উইলস লিটল ফ্লাওয়ার স্কুলে নিয়ে যায়। এ সময় সেখানে বেদনাবিধুর পরিবেশের সৃষ্টি হয়। সবাই সুরাইয়াকে দেখতে সারিবদ্ধভাবে দাঁড়ায়। সবার চোখের কোণে ছিল পানি। সুরাইয়ার সহপাঠী শারমিন জাহান, মাইশা ইসলাম ও সপ্তর্ষী বর্মণ কাঁদতে কাঁদতে বলে, সুরাইয়া ছিল সদালাপী ও সহজ-সরল।
স্কুল প্রাঙ্গণে জানাজার আগে মাইক হাতে সুরাইয়ার বাবা রমজান হোসেন কান্নাজড়িত কণ্ঠে মেয়ের জন্য সবার দোয়া চান। জানাজা শেষে সুরাইয়ার লাশ সিদ্দিকবাজারের বাড়িতে নেওয়া হয়।
শিক্ষাপ্রতিষ্ঠানটির অভিভাবক প্রতিনিধি রেহানা আক্তার প্রথম আলোকে বলেন, মেয়েদের স্কুলে পাঠাতে নতুন করে নিরাপত্তাহীনতায় ভুগছেন তাঁরা। শিক্ষার্থীদের অভিভাবকেরা ‘ইভ টিজিং’ ঠেকাতে স্কুলের সামনে নিরাপত্তার ব্যবস্থা জোরদারের দাবি জানান। আরও পড়ুন:
 ‘এখন আমারে কে দেইখ্যা রাখব?’  </news> 



<title>‘এখন আমারে কে দেইখ্যা রাখব?’</title> 
 <news>‘ও তো আমার বড় আদরের বাচ্চা। বড় মাইয়্যা। ওরে আমি খুব যত্নে পালছি। শরীরে একটা দাগও ছিল না। আমার এতটুকুন বাচ্চারে কী করল? আমি এখন কেমনে বাঁচমু?’ মা তানিয়া হোসেন বলেই যাচ্ছেন, ‘আমার বাচ্চা আমারে বইল্যা গেছে, টেইলার্সের কর্মচারী ওর
শরীরে ব্যথা দিছে।’ বলেই চিৎকার। চিৎকার থামলেও একটু পরপর বলছিলেন, ‘আমি এখন কেমনে সহ্য করমু। আমার ১৪ বছরের বাচ্চা। ডায়াবেটিসে আমার অবস্থা কাহিল হইলে আমার মাইয়্যা আমারে আদর করত। বলত, চিন্তা কইরো না। আমি তোমারে দেইখ্যা রাখমু। এখন আমারে কে দেইখ্যা রাখব?’
তানিয়া হোসেনের মেয়ে সুরাইয়া আক্তার (রিশা) দুর্বৃত্তের ছুরিকাঘাতে গতকাল রোববার সকালে মারা গেছে। সে ছিল রাজধানীর উইলস লিটল ফ্লাওয়ার স্কুলের অষ্টম শ্রেণির শিক্ষার্থী। ঢাকা মেডিকেল কলেজ হাসপাতালে চিকিৎসাধীন অবস্থায় তার মৃত্যু হয়।
গতকাল দুপুরে পুরান ঢাকার সিদ্দিক বাজারের বাসায় সুরাইয়ার মা তানিয়া হোসেনকে যাঁরা সান্ত্বনা দিতে এসেছেন, তাঁরাও কাঁদছেন। এক আত্মীয় বললেন, টেলিভিশনে রিশার খবর দেখাচ্ছে। মা তানিয়া হোসেন আধশোয়া হয়ে বসে ছিলেন। টেলিভিশনে রিশার খবরের কথা শুনে আবার অস্থির হয়ে পড়লেন। বললেন, ‘আমি আমার মাইয়্যারে দেখমু। আমি দেখমু।’
বিকেল পৌনে চারটার দিকে বাসার নিচে শোরগোল। মর্গ থেকে স্কুল হয়ে নিথর সুরাইয়া বাড়ি এসেছে। তখন কয়েকজন মিলেও তানিয়াকে আটকে রাখতে পারছিলেন না। সুরাইয়ার দুই মামি ঢাকা মেডিকেল কলেজ হাসপাতালের মর্গে সুরাইয়ার লাশের গোসল দিয়েছেন। তাঁরা বাসায় ফিরে অন্যদের কাছে রিশার কথা বলছিলেন। তখন মা তানিয়া আবার উত্তেজিত হয়ে পড়লেন, ‘ওকে ভালো করে গোসল করাইছ তো, সুন্দর শরীরে ময়লা রাইখ্যা দেও নাই তো?’
গত বুধবার দুপুর সাড়ে ১২টার দিকে পরীক্ষা শেষে স্কুল থেকে বেরিয়ে সুরাইয়া রাস্তার ওপারে যাওয়ার জন্য পদচারী-সেতুতে ওঠে। এর মাঝামাঝি পৌঁছালে এক যুবক তাকে ছুরিকাঘাত করে পালিয়ে যায়। সুরাইয়ার চিৎকারে স্কুলের শিক্ষার্থীরা ও কয়েকজন অভিভাবক ছুটে আসেন। এরপর তাকে রক্তাক্ত অবস্থায় ঢাকা মেডিকেল কলেজ হাসপাতালে ভর্তি করা হয়।
তানিয়া কয়েক দিন ধরে হাসপাতালে মেয়ের সঙ্গেই ছিলেন। মেয়ে মারা যাওয়ার পর আত্মীয়রা তাঁকে বাসায় রেখে আসেন। সুরাইয়ার চতুর্থ শ্রেণিতে পড়ুয়া ভাই রবি হোসেন ও প্রথম শ্রেণিতে পড়ুয়া রোদেলা আক্তার বাসায় মলিন মুখ করে ঘুরে বেড়াচ্ছে। বাসার সর্বত্র সুরাইয়ার স্মৃতি। তার ঘরে টেবিলে বইপত্র ছড়িয়ে-ছিটিয়ে আছে। ড্রয়িং খাতায় গ্রীষ্মকাল, গরুর গাড়িসহ বিভিন্ন ছবি এঁকেছে সুরাইয়া। আরেক ঘরের দেয়ালে সুরাইয়ার ছোটবেলার ছবি।
বাবা রমজান হোসেন একটু পরপর মেয়ের নানান স্মৃতি মনে করছিলেন। পকেট থেকে বের করলেন একটি পিৎজা কেনার রসিদ। এই তো সেদিন মেয়ে নিজে পিৎজার অর্ডার দিল। মেয়ে দোকানে বসে খাবে জানাল। মজা করে খাওয়ার পর বাবাকে ধন্যবাদও দিল।
স্ত্রীর অসুস্থতাসহ বিভিন্ন কারণে মাত্র দুই মাস আগে ছোট ছেলে-মেয়ের স্কুলে আসা-যাওয়ার জন্য ভ্যান ঠিক করেন রমজান হোসেন। আর সুরাইয়া ভ্যানে যাতায়াত করছিল ঘটনা ঘটার মাত্র ১০ দিন আগে থেকে। এর মধ্যে ভ্যানে করে যাতায়াত করে মাত্র চার দিন। আর এর মধ্যেই সব শেষ।
ক্যাবল অপারেটর ব্যবসায়ী রমজান হোসেন মুঠোফোনে হাসপাতালের নিবিড় পরিচর্যাকেন্দ্রে (আইসিইউ) অচেতন মেয়ের মুখে অনেকগুলো নল লাগানো ছবি দেখালেন। তারপর মুঠোফোনে দেখালেন বৈশাখী টেইলার্সের কর্মচারী ওবায়দুল খানের ছবি। ছবিটি ওবায়দুল খানের ফেসবুক থেকে সংগ্রহ করেছেন। বললেন, ‘আমি আমার মেয়ে হত্যার বিচার চাই। হত্যাকারীর ফাঁসি চাই।’ জানালেন, গত শুক্রবার মেয়ের সঙ্গে শেষ কথা হয়েছে। বললেন, ‘মেয়ে হাতটি বাড়িয়ে দিল। ধরলাম। বললাম, ভয় পেয়ো না, আমরা আছি।’ এই বলে রমজান হোসেন নিজের হাত দুটো মুঠো করে ধরলেন। মনে হলো, তিনি মেয়ের স্পর্শটুকু অনুভব করলেন।
সুরাইয়ার দুই মামি ময়নাতদন্ত শেষে মর্গের পাশের একটি কক্ষে সুরাইয়ার লাশের গোসলে সহায়তা করেন। এক মামি পরে প্রথম আলোকে বলেন, ‘জন্মের পর মেডিকেল থেইক্যা কোলে করে আমিই মেয়েরে প্রথম আনছিলাম এইটা দেখনের লাইগ্যা? মেয়ের পিঠে ছিদ্র, এই দিকে ছিদ্র, ওই দিকে ছিদ্র। সারা শরীর ঝাঁঝরা কইরা দিছে। শরীর এপার-ওপার কইরা দিছে।’
মর্গে সুরাইয়ার লাশ যতক্ষণ ছিল, ততক্ষণ উইলস লিটল ফ্লাওয়ার স্কুলের বন্ধু, বিভিন্ন শ্রেণির শিক্ষার্থী ও তাদের অভিভাবকেরা আসতে থাকেন। সুরাইয়ার লাশ দেখে একেকজন কান্নায় ভেঙে পড়েন। সেখানেও বন্ধু ও অন্য শিক্ষার্থীরা দাবি তোলে—সুরাইয়া হত্যার বিচার চাই।
মর্গের সামনে সুরাইয়ার মামা সৈয়দ মোহাম্মদ কামাল উদ্দিন প্রথম আলোকে বলেন, ‘আমার বোন তানিয়ার যখন মাত্র তিন মাস বয়স, তখন আমার মা মারা যান। এখন আমার বোনের মেয়েটাকেও মেরে ফেলল। আমরা আসামির কঠোর শাস্তি চাই। আর কোনো মেয়েকে যেন এভাবে মরতে না হয়।’</news> 



<title>একজনও পাস করেন না, তবু চলে কলেজ-মাদ্রাসা!</title> 
 <news>একটি কলেজ থেকে এক যুগেও পাস করেননি কেউ। তবু প্রতিবছর পরীক্ষা দেওয়ার সুযোগ পাচ্ছে কলেজটি। আরেকটি কলেজ থেকে দুজন পরীক্ষা দিয়ে দুজনই অনুত্তীর্ণ। সেই কলেজ হচ্ছে সরকারি। এমপিওভুক্ত হয়ে শিক্ষক-কর্মচারীরা সরকারের কাছ থেকে বেতন-ভাতা পাচ্ছেন, কিন্তু একজন শিক্ষার্থীও পাস করতে পারেননি একটি মাদ্রাসা থেকে। ১৮ আগস্ট এইচএসসি ও আলিম পরীক্ষার ফলাফলে এ চিত্র বেরিয়ে এসেছে। সারা দেশে এ রকম ২৫টি কলেজ ও মাদ্রাসা থেকে কেউ পাস করতে পারেননি। এর মধ্যে একটি পুরোপুরি আর দুটি আংশিক এমপিওভুক্ত। বাকি কলেজগুলো এমপিওভুক্ত নয়। বেশির ভাগ কলেজের শিক্ষকেরা নিয়মিত বেতন পান না বলে অভিযোগ আছে। এর মধ্যে একটি কলেজ সরকারি হওয়ার প্রক্রিয়াধীন। যশোর শিক্ষা বোর্ডের সাবেক চেয়ারম্যান আমিরুল আলম খান গত শুক্রবার প্রথম আলোকে বলেন, এ ধরনের প্রতিষ্ঠান অবিলম্বে বন্ধ করে দেওয়া উচিত। যেখানে কেউ পাস করে না, সেসব প্রতিষ্ঠান রাখার মানে নেই। কিন্তু মুশকিল হলো, এ ধরনের শিক্ষাপ্রতিষ্ঠান অনুমোদন পেয়ে থাকে একেবারেই রাজনৈতিক বিবেচনায়। অনেক সময় নির্ধারিত শর্ত পূরণ না করায় বোর্ড অনুমোদন দিতে না চাইলেও মন্ত্রণালয় থেকে শর্ত শিথিল করা হয়। তাঁর ভাষায়, এ ধরনের প্রতিষ্ঠানে শিক্ষার্থী না থাকলেও শিক্ষক নিয়োগ করে লাখ লাখ টাকার বাণিজ্য হয়। অনুসন্ধানে দেখা গেছে, শতভাগ অনুত্তীর্ণ হওয়া শিক্ষাপ্রতিষ্ঠানের কোনো কোনোটিতে শিক্ষার্থীর চেয়ে শিক্ষক-কর্মচারী বেশি। লেখাপড়ার পরিবেশ না থাকায় শিক্ষার্থীরা এসব কলেজে ভর্তিও হতে চায় না। এ বিষয়ে শিক্ষামন্ত্রী নুরুল ইসলাম নাহিদ গত শুক্রবার প্রথম আলোকে বলেন, এ ধরনের প্রতিষ্ঠানের বিরুদ্ধে অবশ্যই ব্যবস্থা নেওয়া হবে। যাচাই-বাছাই হচ্ছে। কিন্তু অনেক সময় আইনের সমস্যার কারণে ব্যবস্থা নিলেও সমস্যায় পড়তে হয়। তাই যেসব প্রতিষ্ঠানে ছাত্র ভর্তি হয় না, হলেও থাকে না বা পাস করে না, সেগুলোর বিষয়ে ব্যবস্থা নিতে আইনকানুন সংশোধন করা হবে। চলতি বছর মাদ্রাসা, কারিগরি ও আটটি সাধারণ শিক্ষা বোর্ডের অধীনে ৮ হাজার ৩৪৫টি শিক্ষাপ্রতিষ্ঠান থেকে ১২ লাখ ৩ হাজার ৬৪০ জন পরীক্ষা দিয়ে পাস করেছেন ৮ লাখ ৯৯ হাজার ১৫০ জন। ৮৪৮টির সব শিক্ষার্থীই পাস করেছেন। অবশ্য একজন পরীক্ষা দিয়ে একজন পাস করেছেন, এমন কিছু প্রতিষ্ঠানও এই তালিকায় রয়েছে। যে ২৫টি শিক্ষাপ্রতিষ্ঠান থেকে কেউ পাস করেননি, তার মধ্যে তিনটি ঢাকা বোর্ডের, আটটি রাজশাহী বোর্ডের, আটটি দিনাজপুর বোর্ডের, একটি যশোর বোর্ডের ও পাঁচটি মাদ্রাসা শিক্ষা বোর্ডের অধীন। অনুসন্ধানে জানা গেছে, যেসব প্রতিষ্ঠান থেকে কেউ পাস করেননি, সেগুলোর প্রায় সব কটিতে পরীক্ষার্থীর সংখ্যা ছিল ১ থেকে ১০-এর মধ্যে। দিনাজপুর বোর্ডে আট কলেজ: লালমনিরহাটের কালীগঞ্জের দুহুলি এসসি উচ্চবিদ্যালয় অ্যান্ড কলেজ থেকে তিনজন পরীক্ষা দিলেও সবাই অনুত্তীর্ণ। সরেজমিনে জানা যায়, কয়েক বছরে কলেজটি থেকে কখনো ১১ জনের ওপরে শিক্ষার্থী পরীক্ষা দেননি। অথচ প্রতিষ্ঠানটির কলেজ শাখাতেই ১৪ জন শিক্ষক ও চারজন কর্মচারী। ১৯৭০ সালে প্রতিষ্ঠিত হলেও ২০০২ সালে কলেজ শাখা পাঠদানের অনুমতি পায়। ভারপ্রাপ্ত অধ্যক্ষ এনামুল হক বলেন, এবার অনুত্তীর্ণ তিন পরীক্ষার্থীর মধ্যে দুজন ছাত্রী বিবাহিত, নিয়মিত ক্লাস করেননি। গাইবান্ধার গোবিন্দগঞ্জের শালমারা ইউনিয়নের বুড়াবুড়ি আজিতুল্লাহ সরকার হাইস্কুল অ্যান্ড কলেজ থেকে শুধু এবারই নয়, এক যুগ ধরে এইচএসসি পরীক্ষায় কেউ পাস করেননি। এবার একজন পরীক্ষা দিলেও পাস করতে পারেননি। এ রকম পরিস্থিতিতে চলতি শিক্ষাবর্ষে একাদশ শ্রেণিতে কেউ ভর্তিই হয়নি। অথচ কলেজ শাখায় মানবিক, বাণিজ্য ও বিজ্ঞান শাখায় ১০ জন শিক্ষক ও ছয়জন কর্মচারী রয়েছেন। ১৯৭৩ সালে হাইস্কুল হিসেবে প্রতিষ্ঠিত হলেও কলেজ শাখায় উন্নীত হয় ২০০৩ সালে। বিদ্যালয় শাখার একজন শিক্ষক বললেন, কলেজ শাখার কোনো শিক্ষক-কর্মচারী বেতন-ভাতা পান না। তাই কোনো শিক্ষক কলেজে আসেন না। নীলফামারী সদরের নগর দারোয়ানী স্কুল অ্যান্ড কলেজ থেকে চারজন ও জলঢাকা উপজেলার বগুলাগাড়ি স্কুল অ্যান্ড কলেজ থেকে মাত্র একজন পরীক্ষা দিয়ে সবাই ফেল করেছেন। বগুলাগাড়ি স্কুল অ্যান্ড কলেজের অধ্যক্ষ মনোয়ারা বেগম বলেন, ২০১৪ সালে পাঠদানের অনুমতি পাওয়ার পর একজন ছাত্রী ভর্তি হয়। ওই একজনই পরীক্ষা দিয়ে অকৃতকার্য হয়েছে। জানা গেছে, নগর দারোয়ানী কলেজে অধ্যক্ষসহ দুজন শিক্ষক ও বগুলাগাড়ি কলেজে পাঁচজন শিক্ষক আছেন। রংপুরের পীরগাছার সাত দরগা স্কুল অ্যান্ড কলেজ থেকে ছয়জন পরীক্ষা দিয়ে সবাই অনুত্তীর্ণ। দিনাজপুরের ফুলবাড়ীর উত্তর লক্ষ্মীপুর হাইস্কুল অ্যান্ড কলেজ থেকেও কেউ পাস করতে পারেননি। ঠাকুরগাঁওয়ের রানীশংকৈল উপজেলার রামপুর কলেজ থেকে এবার পাঁচজন পরীক্ষা দিয়ে সবাই ফেল করেছেন। ১৯৯৯ সালে প্রতিষ্ঠিত কলেজের অধ্যক্ষ জাহিদুর রহমান প্রথম আলোকে বলেন, এমপিওভুক্ত না হওয়ায় এত দিন নিজেরাই চালিয়েছেন, আর পারছেন না। রাজশাহী বোর্ডের আট কলেজ: সিরাজগঞ্জ সদর উপজেলার ছোনগাছা উইমেনস কলেজ থেকে একজন এবং তাড়াশ উপজেলার সগুনা ইউনিয়নের জহির উদ্দীন বিজ্ঞান ও কারিগরি স্কুল অ্যান্ড কলেজের সাধারণ শাখা থেকে তিনজন পরীক্ষা দিলেও কেউ পাস করেননি। সবাই ইংরেজি বিষয়ে অকৃতকার্য। উইমেনস কলেজের অধ্যক্ষ লুৎফর রহমান তালুকদার বলেন, কলেজে ইংরেজির শিক্ষক নেই। বর্তমানে ২৪ জন শিক্ষার্থী ও ১১ জন শিক্ষক রয়েছেন। জহির উদ্দীন কলেজেও ইংরেজির শিক্ষক নেই। নওগাঁর আত্রাই উপজেলার শিবগঞ্জ কারিগরি কলেজ থেকে পাঁচজন, বদলগাছি উপজেলার মিঠাপুর আদর্শ কলেজ থেকে পাঁচজন ও ধামুইরহাট উপজেলার পোড়ানগর কলেজ থেকে সাতজন পরীক্ষা দিলেও সবাই অনুত্তীর্ণ। শিবগঞ্জ কারিগরি কলেজের অধ্যক্ষ আবদুস সাদেক বলেন, কলেজটির সাধারণ শাখাটি নন-এমপিও হওয়ায় ভালো ছাত্ররা ভর্তি হয় না। বেতন না হওয়ায় শিক্ষকদেরও ক্লাস নিতে অনীহা। নাটোরের লালপুর উপজেলার ধুপইল কলেজ থেকে একজন পরীক্ষা দিলেও পাস করেননি। গুরুদাসপুর উপজেলা সদরের চাঁচকৈড় নাজিম উদ্দিন স্কুল অ্যান্ড কলেজ থেকে দুজন পরীক্ষা দিলেও পাস করেননি। ঢাকা বোর্ডের তিন কলেজ: গাজীপুরের কালিয়াকৈর উপজেলার নয়ানগর মহিলা কলেজ থেকে দুজন পরীক্ষা দিয়ে দুজনই অনুত্তীর্ণ হয়েছেন। সরেজমিনে জানা যায়, কলেজটি ২০০৪ সালে স্থাপিত হলেও নিজস্ব অফিস নেই। পাশের উচ্চমাধ্যমিক বিদ্যালয়ের অফিসে বসেই কলেজের দাপ্তরিক কাজ করা হতো। বর্তমানে কলেজের কার্যক্রম বন্ধ প্রায়। ২০১৫-১৬ শিক্ষাবর্ষে কোনো শিক্ষার্থী ভর্তি হয়নি। যে দুজন পরীক্ষা দিয়েছিলেন, তাঁরা অনিয়মিত পরীক্ষার্থী। ফরিদপুরের নগরকান্দা উপজেলার চর যশোরদী ইউনিয়নে অবস্থিত সৈয়দা সাজেদা চৌধুরী স্কুল অ্যান্ড কলেজ থেকে নয়জন পরীক্ষা দিয়ে সবাই অনুত্তীর্ণ হয়েছেন। কলেজের অধ্যক্ষ আফতাব হোসেন বলেন, ১৯৯৮ সালে স্কুলটি প্রতিষ্ঠিত হলেও কলেজ শাখা চালু হয় ২০১৩-১৪ শিক্ষাবর্ষে। এবারই প্রথম এইচএসসি পরীক্ষা দিয়েছেন এই কলেজের শিক্ষার্থীরা। কিশোরগঞ্জের কুলিয়ারচর উপজেলার আবুল কাসেম কলেজ থেকে দুজন পরীক্ষা দিয়ে দুজনই ফেল করেছেন। যশোর বোর্ডের এক কলেজ: যশোর শিক্ষা বোর্ডের অধীন কুষ্টিয়ার দৌলতপুর উপজেলার শেখ ফজিলাতুন্নেছা মুজিব মহিলা কলেজ থেকে দুজন পরীক্ষা দিলেও পাস করেননি। এর আগেও এ কলেজ থেকে দুজন পরীক্ষা দিয়ে অকৃতকার্য হওয়ার ঘটনা আছে। কলেজটি এবার জাতীয়করণের জন্য সিদ্ধান্ত নিয়েছে সরকার। কলেজের অধ্যক্ষÿমফিজুল ইসলাম বলেন, আশপাশের প্রতিষ্ঠানগুলো প্রতিষ্ঠিত হওয়ায় তাঁদের কলেজে ‘দুর্বল’ ছাত্রীরা ভর্তি হতো। যে দুজন ছাত্রী পরীক্ষা দিয়েছিলেন, তাঁদের পরীক্ষা শুরুর মাস খানেক আগে বিয়ে হয়। শূন্য পাস করা পাঁচ মাদ্রাসা: গাজীপুরের বেলাশি মদিনাতুল উলুম গার্লস আলিম মাদ্রাসাটি এমপিওভুক্ত বলে জানালেন মাদ্রাসা বোর্ডের চেয়ারম্যান এ কে এম ছায়েফ উল্ল্যা। অর্থাৎ, মাদ্রাসার শিক্ষক-কর্মচারীরা মূল বেতনের শতভাগ সরকার থেকে পান। অথচ এই মাদ্রাসা থেকে পাঁচজন পরীক্ষা দিয়ে সবাই ফেল করেছেন। ময়মনসিংহের ভালুকার পুনাশাইল এসএম আলিম মাদ্রাসা থেকে দুজন পরীক্ষা দিলেও পাস করেননি। এটি দাখিল স্তর পর্যন্ত এমপিওভুক্ত। ভোলার বোরহানউদ্দিনের খানকা-ই-বশিরিয়া দারুস সুন্নাত আলিম মাদ্রাসা থেকে একজন পরীক্ষা দিলেও পাস করেননি। এটিও দাখিল স্তর পর্যন্ত এমপিওভুক্ত। মাদারীপুরের রাজৈর উপজেলার কাশিমপুর হোসানিয়া আলিম মাদ্রাসা থেকে তিনজন ও দিনাজপুরের খানসামা উপজেলার সাকরপাড়া আকবর আলী শাহ আলিম মাদ্রাসা থেকে তিনজন পরীক্ষা দিলেও পাস করেননি। মাদ্রাসা বোর্ডের চেয়ারম্যান ছায়েফ উল্ল্যা বললেন, এই মাদ্রাসাগুলোর বিষয়ে ব্যবস্থা নেওয়া হবে। {প্রতিবেদনটি তৈরি করেছেন মোশতাক আহমেদ, ঢাকা; আরিফুল হক, রংপুর; আবুল কালাম মুহম্মদ আজাদ, রাজশাহী; আসাদুল্লাহ সরকার, দিনাজপুর; শাহাবুল শাহীন, গাইবান্ধা; তৌহিদী হাসান, কুষ্টিয়া; আবদুর রব, লালমনিরহাট; এনামুল হক, সিরাজগঞ্জ; পান্না বালা, ফরিদপুর; মীর মাহমুদুল হাসান, নীলফামারী; মুক্তার হোসেন, নাটোর; মাসুদ রানা, গাজীপুর; ওমর ফারুক, নওগাঁ}</news> 



<title>বঙ্গবন্ধুর দুই খুনিকে ফেরাতে আইনি প্রক্রিয়া ত্বরান্বিত করার সিদ্ধান্ত</title> 
 <news>বঙ্গবন্ধুর আত্মস্বীকৃত ও দণ্ডিত পলাতক ছয় খুনির অন্যতম এ এম রাশেদ চৌধুরী ও নুর চৌধুরীকে দেশে ফিরিয়ে আনতে সরকার আইনি প্রক্রিয়া ত্বরান্বিত করার সিদ্ধান্ত নিয়েছে।
সুনির্দিষ্টভাবে এ দুজনের অবস্থান জানার পর বিভিন্ন পর্যায়ে যোগাযোগ ও আইনি পরামর্শক সংস্থা নিয়োগের পর তেমন অগ্রগতি নেই। তাই খুনিদের ফেরাতে সরকার এ প্রক্রিয়া জোরদার করা উচিত বলে মনে করে।
গতকাল মঙ্গলবার বঙ্গবন্ধুর খুনিদের ফেরানোবিষয়ক জাতীয় টাস্কফোর্সের সভায় এ সিদ্ধান্ত নেওয়া হয়েছে। আইনমন্ত্রী আনিসুল হকের সভাপতিত্বে রাষ্ট্রীয় অতিথি ভবন পদ্মায় অনুষ্ঠিত এ সভায় অন্যান্যের মধ্যে উপস্থিত ছিলেন স্বরাষ্ট্রমন্ত্রী আসাদুজ্জামান খান কামাল ও পররাষ্ট্রমন্ত্রী আবুল হাসান মাহমুদ আলী।
সভা সূত্র বলেছে, বঙ্গবন্ধুর আত্মস্বীকৃত ও মৃত্যুদণ্ডপ্রাপ্ত ছয় খুনি খন্দকার আবদুর রশিদ, শরিফুল হক ডালিম, আবদুল মাজেদ, এ এম রাশেদ চৌধুরী, নুর চৌধুরী ও মোসলেম উদ্দিনের মধ্যে কে কোথায় আছেন আর তাঁদের দেশে ফেরানোর অগ্রগতি কী তা পর্যালোচনা করা হয় সভায়। দণ্ডিত এই ছয় খুনির প্রথম তিনজন এ মুহূর্তে কোথায় আছেন, সে ব্যাপারে বাংলাদেশের কাছে সুস্পষ্ট কোনো তথ্য নেই। বাকি তিনজনের মধ্যে এ এম রাশেদ চৌধুরী রাজনৈতিক আশ্রয় নিয়েছেন যুক্তরাষ্ট্রে। কানাডায় নুর চৌধুরীর রাজনৈতিক আশ্রয়ের আবেদন প্রত্যাখ্যাত হলেও তিনি এখন সে দেশে রয়েছেন।
যুক্তরাষ্ট্র থেকে কূটনৈতিক সূত্রে জানা গেছে, ভারত থেকে পালিয়ে যুক্তরাষ্ট্রে রয়েছেন বঙ্গবন্ধুর পলাতক খুনিদের অন্যতম মোসলেম উদ্দিন। যুক্তরাষ্ট্রে গিয়ে তিনি রাজনৈতিক আশ্রয়ের আবেদন করেন। ওই আবেদন খারিজ হওয়ার পর তিনি সেখানে থাকার জন্য আইনি লড়াই চালাচ্ছেন। তবে তিনি যুক্তরাষ্ট্রের কোন অঙ্গরাজ্যে আছেন, তা জানা যায়নি।
গতকালের সভা সূত্র বলেছে, সভায় খুনিদের ফেরানোর সর্বশেষ অগ্রগতি পর্যালোচনা করতে গিয়ে বলা হয়েছে, নুর চৌধুরী ও রাশেদ চৌধুরীর ব্যাপারে ইতিমধ্যে আইনি পরামর্শক সংস্থা নিয়োগ করা হয়েছে। কানাডার ওই প্রতিষ্ঠান কাজও শুরু করেছে। এ ছাড়া যুক্তরাষ্ট্রে আইনি পরামর্শক সংস্থার পাশাপাশি লবিস্টও নিয়োগ করা হয়েছে। এ দুই দেশে প্রতিষ্ঠানগুলোর কাজ ত্বরান্বিত করার কথা বলা হয়েছে। এ ছাড়া অন্য খুনিদের অবস্থান সম্পর্কে জানতে দূতাবাসসহ বিভিন্ন মাধ্যমে নিশ্চিতভাবে তথ্য জানার কথা বলা হয়েছে।
তবে খোঁজ নিয়ে জানা গেছে, খুনিদের ফেরত আনতে কানাডা ও যুক্তরাষ্ট্রে বাংলাদেশ সরকারের পক্ষে আইনি পরামর্শক সংস্থা নিয়োগ করেও ফলপ্রসূ কিছু হয়নি। কারণ, কার সঙ্গে যোগাযোগ করতে হবে কিংবা আনুষ্ঠানিক অনুরোধের সময় কোন কোন বিষয় উল্লেখ করতে হবে—এসব পরামর্শ ছাড়া এখন পর্যন্ত আর কোনো ভূমিকা রাখেনি পরামর্শক সংস্থাগুলো।
বঙ্গবন্ধু হত্যা মামলায় ফারুক রহমান, বজলুল হুদা, সুলতান শাহরিয়ার রশীদ খান, এ কে এম মহিউদ্দিন আহমেদ ও মহিউদ্দিন আহমেদের ফাঁসি ২০১০ সালের ২৭ জানুয়ারি কার্যকর হয়েছে।</news> 



<title>রাষ্ট্রদ্রোহ মামলায় আসলাম চৌধুরীর সাত দিনের রিমান্ড</title> 
 <news>রাষ্ট্রদ্রোহ মামলায় বিএনপির যুগ্ম মহাসচিব আসলাম চৌধুরীকে সাত দিনের রিমান্ডে নেওয়ার আদেশ দিয়েছেন আদালত। গতকাল মঙ্গলবার ঢাকার মহানগর হাকিম গোলাম নবী এ আদেশ দেন।
গত সোমবার রাষ্ট্রদ্রোহের একটি ও নাশকতার দুটি মামলায় আসলাম চৌধুরীকে রিমান্ডে নেওয়ার আবেদনের বিষয়ে শুনানির দিন ধার্য ছিল। সেদিন আদালত রাষ্ট্রদ্রোহ মামলায় রিমান্ডের আবেদনের শুনানির জন্য গতকাল এবং নাশকতার দুই মামলায় রিমান্ডের আবেদনের শুনানির জন্য ৬ জুন দিন ধার্য করেন।
রাষ্ট্রদ্রোহ মামলার তদন্ত কর্মকর্তা ডিবি পুলিশের পরিদর্শক ফজলুল হক আসলাম চৌধুরীকে ১০ দিনের রিমান্ডে নেওয়ার আবেদন করেন। এতে বলা হয়, সাম্প্রতিককালে বাংলাদেশকে জঙ্গি রাষ্ট্র বানানোর চেষ্টায় নানা ধরনের নাশকতামূলক কার্যক্রম, ষড়যন্ত্রমূলক হত্যা ও বোমাবাজির সঙ্গে আসামি আসলাম চৌধুরীর যোগসূত্র রয়েছে। ঘটনার রহস্য উদ্ঘাটনের জন্য তাঁকে রিমান্ডে নেওয়া প্রয়োজন।
আসলাম চৌধুরীর পক্ষে আইনজীবী সানাউল্লাহ মিয়া আদালতে বলেন, পত্রিকায় প্রকাশিত একটি ছবির ওপর ভিত্তি করে রাষ্ট্রদ্রোহ মামলা করা আইনের অপব্যবহার। আসলাম চৌধুরী দাওয়াত পেয়ে ভারতের এক অনুষ্ঠানে গেলে সেখানে ইসরায়েলের লিকুদ পার্টির ওই নেতার (মেন্দি সাফাদি) সঙ্গে তাঁর দেখা হয়। তাঁদের মধ্যে রাষ্ট্রদ্রোহমূলক কী কথা হয়েছিল তা তো রাষ্ট্রপক্ষ এখানে বলতে পারছে না।
শুনানি শেষে আদালত আসলাম চৌধুরীর সাত দিনের রিমান্ড মঞ্জুর করেন। তাঁর জামিনের আবেদনও নাকচ করেন আদালত।
ইসরায়েলের গোয়েন্দা সংস্থা মোসাদের প্রতিনিধির সঙ্গে বৈঠক এবং দেশবিরোধী ষড়যন্ত্রের অভিযোগে গত ১৫ মে আসলাম চৌধুরীকে গ্রেপ্তার করে পুলিশ। ১৬ মে ফৌজদারি কার্যবিধির ৫৪ ধারায় তাঁকে গ্রেপ্তার দেখিয়ে জিজ্ঞাসাবাদের জন্য ১০ দিনের রিমান্ড চায় পুলিশ। শুনানি শেষে ঢাকার মহানগর হাকিম সাত দিনের রিমান্ড মঞ্জুর করেন। ২৬ মে গুলশান থানায় আসলাম চৌধুরীর বিরুদ্ধে রাষ্ট্রদ্রোহের এই মামলা করে পুলিশ।</news> 



<title>দাদির মিলাদে প্রধানমন্ত্রী</title> 
 <news>প্রধানমন্ত্রী শেখ হাসিনা গতকাল মঙ্গলবার বাদ মাগরিব তাঁর দাদি ও জাতির পিতা বঙ্গবন্ধু শেখ মুজিবুর রহমানের মা সায়রা খাতুনের ৪১তম মৃত্যুবার্ষিকী উপলক্ষে ধানমন্ডির বঙ্গবন্ধু ভবনে আয়োজিত মিলাদ ও দোয়া মাহফিলে যোগ দেন।
মিলাদ ও দোয়া মাহফিলে প্রধানমন্ত্রী শেখ হাসিনা, তাঁর ছোট বোন শেখ রেহানা এবং শেখ রেহানার মেয়ে আজমিনা সিদ্দিকী রুপন্তী ও পরিবারের অন্য সদস্যরা অংশ নেন।
পাশাপাশি আওয়ামী লীগের নেতা ফজলে নূর তাপসসহ সংসদ সদস্য এবং বঙ্গবন্ধু মেমোরিয়াল ট্রাস্টের ট্রাস্টি ও প্রধানমন্ত্রীর কার্যালয়ের কর্মকর্তারাও এতে যোগ দেন।
মিলাদে প্রয়াত সায়রা খাতুনের রুহের মাগফিরাত কামনা করে বিশেষ মোনাজাত করা হয়। মোনাজাতে প্রধানমন্ত্রীর সুস্বাস্থ্য ও দীর্ঘায়ু এবং জাতির অব্যাহত শান্তি, অগ্রগতি ও সমৃদ্ধিসহ বঙ্গবন্ধু এবং ১৫ আগস্টের অন্য শহীদদের রুহের মাগফিরাত কামনা করা হয়।</news> 



<title>জয়–সাফাদি বৈঠক প্রমাণে বিবিসিকে মতিয়ার চ্যালেঞ্জ</title> 
 <news>কৃষিমন্ত্রী মতিয়া চৌধুরী অভিযোগ করেছেন, বিবিসির রেডিও সার্ভিস ‘বিবিসি বাংলা’ কোনো রকম যাচাই-বাছাই না করেই ইসরায়েলের লিকুদ পার্টির নেতা মেন্দি সাফাদির সঙ্গে প্রধানমন্ত্রী শেখ হাসিনার তথ্য ও যোগাযোগ প্রযুক্তিবিষয়ক উপদেষ্টা সজীব ওয়াজেদ জয়ের বৈঠকসংক্রান্ত সংবাদ প্রচার করেছে। এই সংবাদের সত্যতা প্রমাণ করতে বিবিসিকে চ্যালেঞ্জ ছুড়ে দেন তিনি।
প্রধানমন্ত্রী শেখ হাসিনার স্বদেশ প্রত্যাবর্তন দিবস উপলক্ষে রাজধানীতে কৃষিবিদ ইনস্টিটিউশন মিলনায়তনে গতকাল মঙ্গলবার ঢাকা মহানগর উত্তর কৃষক লীগ আয়োজিত আলোচনা সভায় মতিয়া এসব কথা বলেন।
আওয়ামী লীগের সভাপতিমণ্ডলীর সদস্য মতিয়া চৌধুরী বলেন, ‘আমাদের সবার স্নেহের জয় তো চ্যালেঞ্জই দিয়েছে—কবে, কোথায়, কখন বৈঠক হয়েছে? সে তো বলছেই গত চার বছরে কোনো বিদেশির সঙ্গে বৈঠক করেনি। আমরা বিবিসিরে খুবই পছন্দ করি। মুক্তিযুদ্ধের সময় আর কিছু না হোক, ট্রানজিস্টরে বিবিসি শুনতাম। আর সেই বিবিসি কোনো রকম যাচাই-বাছাই ছাড়া এ ধরনের একটা খবর পরিবেশন করেছে। এটা কি বিবিসিরে মানায়? মানায় না।’
আলোচনা সভায় স্বরাষ্ট্রমন্ত্রী আসাদুজ্জামান খান কামাল বিএনপির উদ্দেশে বলেন, ‘বাংলাদেশের মানুষ সন্ত্রাস, জঙ্গিবাদ পছন্দ করে না। এ জন্য তারা বারবার বাংলাদেশের মানুষের কাছে ধিক্কৃত হচ্ছে, কোণঠাসা হচ্ছে। তাদের কোনো ষড়যন্ত্রই কাজে আসছে না।’
খালেদা জিয়াকে রাজনীতি থেকে মাইনাস করার ষড়যন্ত্র হচ্ছে—বিএনপির মহাসচিব মির্জা ফখরুল ইসলাম আলমগীরের এমন অভিযোগের জবাবে আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেন, ‘আওয়ামী লীগ কাউকে মাইনাস করতে চায় না। খালেদা জিয়া নিজের কর্মকাণ্ডে এমনিতেই মাইনাস হয়ে গেছেন।’
ঢাকা মহানগর উত্তর কৃষক লীগের সভাপতি মাকসুদুল ইসলামের সভাপতিত্বে আলোচনা সভায় আরও বক্তব্য দেন আওয়ামী লীগের কৃষি ও সমবায় সম্পাদক আবদুর রাজ্জাক, আন্তর্জাতিক সম্পাদক ফারুক খান, কৃষক লীগের সভাপতি মোতাহার হোসেন মোল্লা, সাধারণ সম্পাদক শামসুল হক প্রমুখ।</news> 



<title>একনেকের বৈঠকে ছয় প্রকল্প অনুমোদন</title> 
 <news>দেশের পল্লি এলাকায় ২৫ লাখ গ্রাহককে বিদ্যুতের সংযোগ দেওয়ার একটি প্রকল্পসহ ছয়টি প্রকল্পের চূড়ান্ত অনুমোদন দিয়েছে জাতীয় অর্থনৈতিক পরিষদের নির্বাহী কমিটি (একনেক)। রাজধানীর শেরেবাংলা নগরের এনইসির সম্মেলনকক্ষে গতকাল মঙ্গলবার প্রধানমন্ত্রী শেখ হাসিনার সভাপতিত্বে অনুষ্ঠিত একনেক সভায় এসব প্রকল্প অনুমোদন দেওয়া হয়।
প্রকল্পগুলো বাস্তবায়নে মোট ব্যয় ধরা হয়েছে ২ হাজার ৭৪৪ কোটি ৮৯ লাখ টাকা। এর মধ্যে সরকারি তহবিল থেকে ব্যয় হবে ১ হাজার ১৫৪ কোটি ৮০ লাখ এবং বিদেশি সহায়তা থেকে ১ হাজার ৫৯০ কোটি ৯ লাখ টাকা।
সভা শেষে পরিকল্পনামন্ত্রী আ হ ম মুস্তাফা কামাল সাংবাদিকদের জানান, প্রধানমন্ত্রী উপকূলবর্তী এলাকায় ঘূর্ণিঝড়ে ক্ষতিগ্রস্ত মানুষের উন্নয়নে নেওয়া প্রকল্পগুলো দ্রুত বাস্তবায়নের পরামর্শ দিয়েছেন। তিনি ‘ইমারজেন্সি ২০০৭ সাইক্লোন রিকভারি অ্যান্ড রেস্টোরেশন প্রজেক্ট’ (ইসিআরআরপি) বাস্তবায়নের সময় আর না বাড়িয়ে ২০১৭ সালের মধ্যে প্রকল্পের কাজ শেষ করতে বলেছেন।
পরিকল্পনামন্ত্রী বলেন, পল্লি এলাকায় বিদ্যুৎ সরবরাহের মাধ্যমে অর্থনৈতিক উন্নয়ন সাধন, বিদ্যুতের চাহিদা পূরণ এবং ২৫ লাখ নতুন গ্রাহককে সংযোগ দিতে বিদ্যুৎ খাতে গ্রাহক সংযোগ প্রকল্পটি নেওয়া হয়েছে। এ প্রকল্পটিতে এশিয়ান ইনফ্রাস্ট্রাকচার ইনভেস্টমেন্ট ব্যাংক (এআইআইবি) ঋণ দেবে। প্রকল্পটি বাস্তবায়নে মোট ব্যয় ধরা হয়েছে ১ হাজার ২২৮ কোটি ২৬ লাখ টাকা।
একনেক সভায় অনুমোদিত অন্য প্রকল্পগুলো হলো পানিসম্পদ মন্ত্রণালয়ের ইসিআরআরপি (বাপাউবোর অংশ)। এতে ব্যয় ধরা হয়েছে ৭৫০ কোটি ৫০ লাখ টাকা। দুর্যোগ ব্যবস্থাপনা ও ত্রাণ মন্ত্রণালয়ের ইসিআরআরপি (ডি১ ডিডিএম)। এর ব্যয় ধরা হয়েছে ৭৭ কোটি ৭৪ লাখ টাকা। পানিসম্পদ মন্ত্রণালয়ের তিস্তা ব্যারেজ (২য় পর্যায়) প্রকল্পের ব্যয় ধরা হয়েছে ৪১৩ কোটি ৮৮ লাখ টাকা। পানিসম্পদ মন্ত্রণালয়ের রংপুর জেলার গঙ্গাচড়া ও রংপুর সদর উপজেলায় তিস্তা নদীর ডান তীর ভাঙন হতে রক্ষা প্রকল্প। এটি বাস্তবায়নে ব্যয় হবে ১২৫ কোটি ৩৯ লাখ টাকা। এ ছাড়া আছে পরিকল্পনা মন্ত্রণালয়ের বিসিএস ইকোনমি একাডেমি প্রতিষ্ঠা প্রকল্প। এর ব্যয় ধরা হয়েছে ১৪৯ কোটি ৪২ লাখ টাকা।
একনেক সভায় প্রকল্প-সংশ্লিষ্ট মন্ত্রণালয়ের মন্ত্রী, প্রতিমন্ত্রী ও সচিব এবং পরিকল্পনা কমিশনের সদস্যরা অংশ নেন।</news> 



<title>বাজেট অধিবেশন আজ শুরু</title> 
 <news>জাতীয় সংসদের ২০১৬-১৭ সালের বাজেট অধিবেশন আজ বুধবার বিকেল পাঁচটায় শুরু হচ্ছে। এটি হবে এই সংসদের ১১তম অধিবেশন।
এই অধিবেশনে বৈদেশিক অনুদান (স্বেচ্ছাসেবামূলক কার্যক্রম) রেগুলেশন বিল, ২০১৬ সহ কয়েকটি বিল পাস হতে পারে। ইতিমধ্যে পরীক্ষা-নিরীক্ষা করে প্রস্তাবিত বৈদেশিক অনুদান বিলটি চূড়ান্ত করেছে আইন, বিচার ও সংসদ-বিষয়ক মন্ত্রণালয়-সম্পর্কিত সংসদীয় কমিটি। প্রস্তাবিত এ আইনে বলা হয়েছে, কোনো প্রতিষ্ঠান সংবিধান ও সাংবিধানিক প্রতিষ্ঠান সম্পর্কে অশালীন, অশোভন বা কটাক্ষমূলক বক্তব্য দিলে তার নিবন্ধন বাতিল করা হবে।
এই অধিবেশনে কাল বৃহস্পতিবার অর্থমন্ত্রী আবুল মাল আবদুল মুহিত আগামী অর্থবছরের প্রস্তাবিত বাজেট উত্থাপন করবেন। ৩০ জুন বাজেট বিল পাস হবে। এর বাইরে এ অধিবেশনে উত্থাপনের জন্য মঙ্গলবার পর্যন্ত সংসদ সচিবালয়ে নতুন দুটি বিল জমা পড়েছে। বিল দুটি হলো রেলওয়ে সম্পত্তি (অবৈধ দখল উদ্ধার) বিল ও বাংলাদেশ নার্সিং ও মিডওয়াইফার কাউন্সিল বিল। এ ছাড়া আগের অধিবেশনগুলোতে উত্থাপিত ১৮টি বিল পাসের প্রক্রিয়ায় আছে।
এদিকে ২০১৬-১৭ অর্থবছরে জাতীয় সংসদের জন্য ২৯৫ কোটি ২৬ লাখ টাকার বাজেট অনুমোদন করেছে সংসদ সচিবালয় কমিশন।</news> 



<title>সাত জেলায় সহিংসতায় আহত ৩৭</title> 
 <news>ইউনিয়ন পরিষদ (ইউপি) নির্বাচনকে ঘিরে প্রতিদ্বন্দ্বী প্রার্থীর কর্মী-সমর্থক ও একই দলের দুপক্ষের মধ্যে সংঘর্ষে আহত হয়েছেন ৩৭ জন। গত সোমবার রাত থেকে গতকাল মঙ্গলবার রাত পর্যন্ত সাতটি জেলার ১২টি স্থানে সংঘর্ষ, বাড়িঘর-দোকানপাট, যানবাহন ভাঙচুরসহ নানা ধরনের সহিংসতার ঘটনা ঘটেছে।
গত ফেব্রুয়ারিতে তফসিল ঘোষণার পর ইউপি নির্বাচনকেন্দ্রিক সহিংসতায় এ পর্যন্ত প্রাণ হারিয়েছেন অন্তত ৯৯ জন। প্রথম আলোর প্রতিনিধিদের পাঠানো খবর:
ঢাকার কেরানীগঞ্জের শাক্তা ইউপির স্বতন্ত্র চেয়ারম্যান প্রার্থী মো. ইউসুফ খানের প্রচারণায় হামলা চালিয়ে পাঁচজনকে মারধর ও পাঁচটি মাইক্রোবাস ভাঙচুরের অভিযোগ পাওয়া গেছে। গতকাল ইউসুফ খান সাংবাদিকদের বলেন, সোমবার সন্ধ্যায় বলসুতা গ্রামে আওয়ামী লীগের প্রার্থী সালাহউদ্দিন লিটনের সমর্থকেরা লাঠিসোঁটা নিয়ে এ হামলা চালান। পরে গতকাল সকালে তাঁরা হিজলা গ্রামে আরেক দফা হামলা চালান।
তবে সালাহউদ্দিন এসব অভিযোগ অস্বীকার করেছেন।
ফরিদপুরের সালথায় আওয়ামী লীগের বিজয়ী চেয়ারম্যান প্রার্থীর কর্মী-সমর্থকদের মধ্যে সংঘর্ষে ২০ জন আহত হয়েছেন। গতকাল দুপুরে বল্লভদী ইউনিয়নের মাদ্রাসা মাঠ এলাকায় এ সংঘর্ষ হয়। শনিবার পঞ্চম ধাপের ইউপি নির্বাচনে চেয়ারম্যান নির্বাচিত হন মো. নূরুল ইসলাম মিয়া। এ উপলক্ষে গতকাল দুপুরে আনন্দ মিছিল ও ভোজের আয়োজন করেন তিনি। আনন্দ মিছিলে রং ছোড়াকে কেন্দ্র করে দুই পক্ষের মধ্যে সংঘর্ষ বাধে। এ ছাড়া নগরকান্দার ডাঙ্গি ইউনিয়নের বাঙ্গালকান্দা এলাকায় সোমবার রাতে আওয়ামী লীগের প্রার্থী কাজী আবুল কালামের সমর্থকেরা বিএনপির চেয়ারম্যান প্রার্থী মো. বদরুজ্জামান মোল্লার ভাইসহ দুজনকে পিটিয়ে আহত করেছেন বলে অভিযোগ উঠেছে।
নাটোরের বড়াইগ্রামের চান্দাই ইউনিয়নে নির্বাচিত চেয়ারম্যান আনিছুর রহমানের সমর্থকেরা সোমবার রাতে আওয়ামী লীগের প্রার্থী আতাউর রহমানের দুজন সমর্থকের বাড়ি ও একজনের ওষুধের দোকানে ভাঙচুর চালিয়েছেন বলে অভিযোগ উঠেছে। এ সময় ওয়ার্ড আওয়ামী লীগের একটি কার্যালয়ে ভাঙচুর করা হয়।
মৌলভীবাজারের কমলগঞ্জে বিজয়ী স্বতন্ত্র চেয়ারম্যান প্রার্থী আবদুল হান্নানের একজন সমর্থককে পিটিয়েছেন আওয়ামী লীগের পরাজিত প্রার্থী সুলেমান মিয়া। আবদুল হান্নান সুলেমানের বড় ভাই। গতকাল ইসলামপুর ইউনিয়নের পশ্চিম লাইন শ্রমিক বস্তিতে এ ঘটনা ঘটে।
চট্টগ্রামের সাতকানিয়ার কেঁওচিয়া ইউপি নির্বাচনে আওয়ামী লীগের বিদ্রোহী চেয়ারম্যান প্রার্থী আবু ছালেহের গাড়িতে হামলা করেছেন দলটির প্রার্থী ওচমান আলীর সমর্থকেরা। হামলায় পাঁচজন আহত হন। সোমবার রাতে কেঁওচিয়ার দস্তিদার হাট এলাকায় এ ঘটনা ঘটে। একই ইউনিয়নের তেমুহানি এলাকায় আওয়ামী লীগের আরেক বিদ্রোহী প্রার্থী মনির আহমদের নির্বাচনী কার্যালয় ভাঙচুর করার অভিযোগ পাওয়া গেছে। একই রাতে এওচিয়া ইউপির আওয়ামী লীগের চেয়ারম্যান প্রার্থী নজরুল ইসলামের গাড়ি লক্ষ্য করে পশ্চিম গাটিয়াডাঙ্গা এলাকায় গুলি ছোড়ে প্রতিপক্ষ। এ ঘটনায় নুরুল আলম নামের একজনকে আটক করেছে পুলিশ।
টাঙ্গাইলের সখীপুরে সোমবার রাতে প্রতিপক্ষের হামলায় বিজয়ী সদস্য প্রার্থী শুকলাল সরকারের তিন কর্মী আহত হয়েছেন। হাতীবান্ধা ইউনিয়নের ৪ নম্বর ওয়ার্ডে পরাজিত প্রার্থী সুকুমার সরকারের বাড়ির সামনে এ ঘটনা ঘটে।
নরসিংদীর মনোহরদীর কাঁচিকাটা ইউনিয়নে আওয়ামী লীগের বিদ্রোহী চেয়ারম্যান প্রার্থী মেহেদী হাসানের ওপর সোমবার রাতে রুদরদি নতুন বাজার এলাকায় বিএনপির প্রার্থী সামসুজ্জামানের সমর্থকেরা হামলা চালান বলে অভিযোগ পাওয়া গেছে।</news> 



<title>বিক্ষোভ ও অস্ত্র বহনে নিষেধাজ্ঞা</title> 
 <news>জাতীয় সংসদের অধিবেশন শেষ না হওয়া পর্যন্ত রাজধানীর কয়েকটি এলাকায় সব ধরনের অস্ত্র, বিস্ফোরক দ্রব্য,ক্ষতিকারক ও দূষণীয় দ্রব্য বহন নিষিদ্ধ করেছে ঢাকা মহানগর পুলিশ (ডিএমপি)। গতকাল মঙ্গলবার ডিএমপির কমিশনার আছাদুজ্জামান মিয়া এ নিষেধাজ্ঞা জারি করেন। এ এলাকায় এ সময় সব ধরনের সমাবেশ, মিছিল, শোভাযাত্রা ও বিক্ষোভ প্রদর্শনও বন্ধ থাকবে।</news> 



<title>দ্বিতীয় দিনে দুস্থদের মাঝে খালেদা জিয়ার খাবার বিতরণ</title> 
 <news>বিএনপির প্রতিষ্ঠাতা ও সাবেক রাষ্ট্রপতি জিয়াউর রহমানের ৩৫তম মৃত্যুবার্ষিকী উপলক্ষে দ্বিতীয় দিনের মতো রাজধানীতে দুস্থদের মাঝে খাবার বিতরণ করেছেন দলটির চেয়ারপারসন খালেদা জিয়া।
গতকাল মঙ্গলবার দুপুর ১২টার দিকে তিনি খিলগাঁও থেকে কর্মসূচি শুরু করেন। এরপর পর্যায়ক্রমে মাদারটেকের আবদুল আজিজ উচ্চবিদ্যালয়, মতিঝিলের অভিসার সিনেমা হল, গেন্ডারিয়ার কাঠের পুল, দয়াগঞ্জ মোড় (যাত্রাবাড়ী), দোলাইরপাড় বাসস্ট্যান্ড, আলম মার্কেট জুরাইন এবং শ্যামপুর ঈদগাহ মাঠে (লাল মসজিদ) খাবার বিতরণ করেন তিনি।
এর আগে গতকাল সোমবার রাজধানীর শেরেবাংলা নগরে জিয়াউর রহমানের মাজারে শ্রদ্ধা নিবেদন শেষে মানিক মিয়া অ্যাভিনিউয়ের টিঅ্যান্ডটি মাঠ থেকে খাবার বিতরণ কর্মসূচির উদ্বোধন করেন খালেদা জিয়া।
আজ বুধবার বেলা ১১টায় মহাখালীর ওয়ারলেস গেট থেকে তৃতীয় দিনের মতো খাবার বিতরণ কর্মসূচি শুরু করবেন বিএনপির চেয়ারপারসন।</news> 



<title>এবার আপিলের অনুমতি চাইলেন খালেদা জিয়া</title> 
 <news>জিয়া চ্যারিটেবল ট্রাস্ট দুর্নীতি মামলা স্থগিত চেয়ে করা দুই আবেদন খারিজ করে হাইকোর্ট যে রায় দিয়েছিলেন, তার বিরুদ্ধে লিভ টু আপিল (আপিলের অনুমতি চেয়ে আবেদন) করেছেন বিএনপির চেয়ারপারসন খালেদা জিয়া।
খালেদা জিয়ার আইনজীবী রাগীব রউফ চৌধুরী সাংবাদিকদের বলেন, গতকাল মঙ্গলবার আপিল বিভাগের সংশ্লিষ্ট শাখায় এই আবেদন করা হয়েছে।
জিয়া অরফানেজ ট্রাস্ট ও জিয়া চ্যারিটেবল ট্রাস্টের অর্থ আত্মসাতের অভিযোগে দুর্নীতি দমন কমিশনের (দুদক) করা দুটি মামলার বিচার চলছে রাজধানীর বকশীবাজারে কারা অধিদপ্তরের প্যারেড মাঠে স্থাপিত তৃতীয় বিশেষ জজ আবু আহমেদ জমাদারের অস্থায়ী আদালতে। এই মামলার তদন্ত কর্মকর্তার পুনরায় সাক্ষ্য গ্রহণ ও জেরার দুটি পৃথক আবেদন করেন খালেদা জিয়ার আইনজীবীরা। গত ১৭ এপ্রিল এই আদালত তা খারিজ করে দেন।
এরপর নিম্ন আদালতের আদেশের বিরুদ্ধে হাইকোর্টে রিভিশন আবেদন করেন খালেদা জিয়া। ওই আবেদনে মামলার কার্যক্রমের ওপর স্থগিতাদেশও চাওয়া হয়। ১৫ মে হাইকোর্ট ওই রিভিশন আবেদন দুটি খারিজ করেন। এরপর গতকাল হাইকোর্টের ওই রায়ের বিরুদ্ধে খালেদা জিয়া লিভ টু আপিল করলেন।</news> 



<title>ছাত্ররাজনীতি নিষিদ্ধ, চার শিক্ষার্থী সাময়িক বহিষ্কার</title> 
 <news>খুলনা মেডিকেল কলেজে ছাত্রলীগের দুই পক্ষের সংঘর্ষের জের ধরে ক্যাম্পাসে ছাত্ররাজনীতি নিষিদ্ধ করা হয়েছে। সংঘর্ষে জড়িত চার শিক্ষার্থীকে সাময়িক বরখাস্ত করেছে কলেজ কর্তৃপক্ষ। পাশাপাশি তিন সদস্যের কমিটি করে ৭ থেকে ১৫ দিনের মধ্যে তদন্ত প্রতিবেদন জমা দিতে বলা হয়েছে। গতকাল রোববার দুপুরে একাডেমিক কাউন্সিলের সভায় এসব সিদ্ধান্ত হয়।
সাময়িক বহিষ্কৃতরা হলেন কলেজ ছাত্রলীগের সাবেক সভাপতি ২০তম ব্যাচের ছাত্র সাইফুল্লাহ মানসুর, ছাত্রলীগের কর্মী ২২তম ব্যাচের ছাত্র সাকিউল ইসলাম ও অনিন্দ্য সুন্দর এবং ২৩তম ব্যাচের ছাত্র মো. রাসেল।
সংঘর্ষের ঘটনায় নগরের সোনাডাঙ্গা থানায় ছয়টি মামলা হয়েছে। এসব মামলায় আসামি হিসেবে ছাত্রলীগের কলেজ শাখার বিলুপ্ত কমিটির সভাপতি সাইফুল্লাহ মানসুর, সাধারণ সম্পাদক সাইদুর রহমান, সোনাডাঙ্গা থানা ছাত্রলীগের সভাপতি জনি বসু ও সাধারণ সম্পাদক রুমান আহম্মেদের নাম আছে। এসব মামলায় এ পর্যন্ত চারজনকে গ্রেপ্তার করেছে পুলিশ।
সাম্প্রতিক পরিস্থিতি নিয়ে গতকাল দুপুরে কলেজের অধ্যক্ষের কার্যালয়ে একাডেমিক কাউন্সিলের সভা হয়। সেখানে কলেজের শিক্ষকেরা ছাড়াও খুলনা-২ আসনের সাংসদ মিজানুর রহমান, খুলনা মেট্রোপলিটন পুলিশের সহকারী কমিশনার সোনালী সেন ও সোনাডাঙ্গা থানার ওসি সুকুমার বিশ্বাস উপস্থিত ছিলেন।
কলেজ অধ্যক্ষ ও একাডেমিক কাউন্সিলের সভাপতি আব্দুল্লাহ আল মাহবুব প্রথম আলোকে বলেন, খুলনা মেডিকেল কলেজে ছাত্ররাজনীতি সব সময় বন্ধ ছিল। তবে অঘোষিতভাবে রাজনীতি চলত। সংঘর্ষের ঘটনার পর প্রধানমন্ত্রীর দপ্তর, স্বাস্থ্যমন্ত্রীর দপ্তর ও স্বাস্থ্য অধিদপ্তরের নির্দেশে ছাত্ররাজনীতি বন্ধ ঘোষণা করা হয়েছে। কলেজের নিরাপত্তা নিশ্চিত করার জন্য আরও কিছু পদক্ষেপ নেওয়ার সিদ্ধান্তও হয়েছে।
অধ্যক্ষ বলেন, কেন সাময়িক বরখাস্ত হওয়া চার ছাত্রকে স্থায়ী বহিষ্কার করা হবে না, সে বিষয়ে চূড়ান্ত সিদ্ধান্ত নিতে তিন সদস্যের তদন্ত কমিটি করা হয়েছে।
সংঘর্ষের পর গতকাল কলেজে কোনো ক্লাস হয়নি। দিনভর ছিল চাপা উত্তেজনা। হলগুলো খোলা থাকলেও অনেকে বাইরে চলে গেছেন। পরিস্থিতি শান্ত রাখতে বিপুলসংখ্যক পুলিশ মোতায়েন করা হয়েছে।
গত শনিবার আধিপত্য বিস্তার নিয়ে খুলনা মেডিকেল কলেজ ছাত্রলীগের দুই পক্ষের নেতা-কর্মীদের মধ্যে দফায় দফায় সংঘর্ষ হয়। এতে সাধারণ শিক্ষার্থীসহ প্রায় ২৫ জন আহত হন। এর মধ্যে গুরুতর আহত তিনজনকে ঢাকার স্কয়ার হাসপাতালে চিকিৎসা দেওয়া হচ্ছে।</news> 



<title>‘রাজনীতিমুক্ত’ বিশ্ববিদ্যালয় সেশনজটের কবলে</title> 
 <news>‘রাজনীতিমুক্ত’ কুমিল্লা বিশ্ববিদ্যালয়ের ৫ হাজার ৪৩৮ জন শিক্ষার্থী সেশনজটের কবলে পড়তে যাচ্ছেন। বিশ্ববিদ্যালয়ের কাজী নজরুল ইসলাম হলের ছাত্রলীগের সাংগঠনিক সম্পাদক ও মার্কেটিং বিভাগের সপ্তম ব্যাচের শিক্ষার্থী মো. খালিদ সাইফুল্লাহ হত্যাকাণ্ডের পর বিশ্ববিদ্যালয় অনির্দিষ্টকালের জন্য বন্ধ রয়েছে। এ অবস্থায় গত ২৮ দিনে ১৯টি বিভাগের পূর্বঘোষিত ৪২টি চূড়ান্ত সেমিস্টার পরীক্ষা হয়নি।
এর আগেও বিশ্ববিদ্যালয়ের কয়েকটি বিভাগে সেশনজট ছিল। সেই জট এখন সব বিভাগে ছড়িয়ে পড়ার আশঙ্কা করছেন বিশ্ববিদ্যালয়ের শিক্ষক-শিক্ষার্থীরা।
এ প্রসঙ্গে বিশ্ববিদ্যালয়ের প্রক্টর মোহাম্মদ আইনুল হক বলেন, নানা কারণে বিশ্ববিদ্যালয়ের কয়েকটি বিভাগে সেশনজট আগেও ছিল। এখন সেশনজট আরও দীর্ঘায়িত হচ্ছে। ৩০ আগস্ট সিন্ডিকেটের বৈঠক ডাকা হয়েছে। ওই বৈঠকে বিশ্ববিদ্যালয়ের বিরাজমান পরিস্থিতি ও বিশ্ববিদ্যালয় কবে খোলা হবে, তা নিয়ে আলোচনা হতে পারে।
বিশ্ববিদ্যালয়ের সহকারী পরীক্ষা নিয়ন্ত্রক মো. আবদুল্লাহ আল মামুনের সঙ্গে কথা বলে জানা গেল, চলতি মাসে ৪২টি চূড়ান্ত পরীক্ষার সময়সূচি নির্ধারিত ছিল। কিন্তু পরীক্ষাগুলো না হওয়ায় বিশ্ববিদ্যালয় খোলার পর নতুন করে সময়সূচি নির্ধারণ করতে হবে। তখন আরও সময় ব্যয় হবে।
নাম প্রকাশ না করার শর্তে বিশ্ববিদ্যালয়ের অন্তত পাঁচজন ছাত্রী বলেন, কুমিল্লা বিশ্ববিদ্যালয়ে ভর্তি হওয়ার সময় আমরা একটি অঙ্গীকারনামায় সই করেছিলাম। এতে এ বিশ্ববিদ্যালয়কে রাজনীতিমুক্ত ও ধূমপানমুক্ত বলা হয়েছে। কিন্তু সাড়ে সাত বছর ধরে ওই অঙ্গীকারনামা ভঙ্গ করা হচ্ছে। ছাত্রদের পাশাপাশি শিক্ষক ও কর্মকর্তারা রাজনীতিতে জড়িয়ে পড়েছেন। তাঁদের প্রত্যক্ষ ও পরোক্ষ মদদে বিশ্ববিদ্যালয় বারবার অস্থির হয়। পরীক্ষা ও ক্লাস বন্ধ করে দেওয়া হয়। এতে করে সামগ্রিকভাবে বিশ্ববিদ্যালয়ের পরিস্থিতি খারাপ হচ্ছে।
বাংলা বিভাগের এক শিক্ষার্থী বলেন, ‘রাজনীতির কারণেই বারবার এ বিশ্ববিদ্যালয়ে ক্লাস ও পরীক্ষা বন্ধ হয়েছে। এতে করে বাড়ছে সেশনজট। ছাত্র রাজনীতির নামে টেন্ডার নিয়ন্ত্রণ ও কোটেশনের মাধ্যমে কাজ ভাগিয়ে নেওয়াই যেন কয়েকজনের মুখ্য ব্যাপার হয়ে দাঁড়িয়েছে। অঙ্গীকারনামা ভঙ্গকারীদের বিরুদ্ধে কঠোর ব্যবস্থা নেওয়া দরকার।’ হত্যাকাণ্ডের জন্য গঠিত কমিটির প্রধান কুন্ডু গোপীদাস বলেন, তদন্ত কমিটি দ্রুতগতিতে কাজ চালিয়ে যাচ্ছে। শিগগির প্রতিবেদন দেওয়া হবে। এরপর তিনি সিন্ডিকেট ডেকে বিশ্ববিদ্যালয় খোলার ব্যাপারে সিদ্ধান্ত নেবেন।</news> 



<title>নগর দারিদ্র্য মোকাবিলায় ভাসমান মানুষের জন্য দরকার পৃথক কর্মসূচি</title> 
 <news>নগর দারিদ্র্য পল্লি দারিদ্র্যের চেয়ে তীব্র। তাই এটা মোকাবিলা করা সহজ নয়। আর এর সঙ্গে আছে পুনর্বাসন ছাড়াই নির্বিচারে বস্তি উচ্ছেদ ও নোংরা রাজনীতির চ্যালেঞ্জ। এ অবস্থায় নগর দারিদ্র্য মোকাবিলা করতে হলে ভাসমান মানুষকে নিয়ে পৃথক কর্মসূচি নিতে হবে।
রাজধানীর ডেইলি স্টার সেন্টারে গতকাল রোববার এক কর্মশালায় আলোচকেরা এ কথা বলেন। সহস্রাব্দ উন্নয়ন লক্ষ্য (এমডিজি) অর্জনে বেসরকারি সংস্থা দুস্থ স্বাস্থ্যকেন্দ্রের একটি প্রকল্পের সমাপনী উপলক্ষে এ কর্মশালার আয়োজন করা হয়। নগর দারিদ্র্য মোকাবিলার লক্ষ্য নিয়ে ২০০৯-১৬ পর্যন্ত ‘ডিএসকে-সিঁড়ি’ নামে এ প্রকল্পটি নগরের ৩০ হাজার অতিদরিদ্র পরিবারের ওপর বাস্তবায়িত হয়।
কর্মশালায় প্রকল্পের ওপর গবেষণা প্রবন্ধ উপস্থাপন করেন অর্থনীতিবিদ বিনায়ক সেন। এতে তিনি প্রকল্প শুরুর আগে ও পরে ঢাকার কয়েকটি বস্তি এলাকায় অতিদারিদ্র্যের হার পরিবর্তনের চিত্র তথ্য-উপাত্ত দিয়ে বিশ্লেষণ করেন। আলোচনায় তিনি বলেন, ‘আমরা দারিদ্র্য মূল্যায়ন করি কেবল খাদ্য গ্রহণের নিরিখে। কিন্তু গুণগত শিক্ষা, পুষ্টি, বাসস্থান ও নিরাপদ পরিবহনের ব্যবস্থা দরিদ্র মানুষের কাছে হাজির করাটা আগামী দিনের চ্যালেঞ্জ।’ তিনি বলেন, ‘আমরা কেবল মধ্য আয়ের দেশ নই, মধ্যবিত্তের দেশে পরিণত হতে চাই।’
বিনায়ক সেনের গবেষণাপত্রের ওপর আলোচনা করেন সমবায় অধিদপ্তরের মহাপরিচালক মফিজুল ইসলাম। তিনি যেসব প্রতিষ্ঠান নগরের দরিদ্র মানুষ নিয়ে কাজ করছে, তারা ঠিকমতো উপকারভোগী চিহ্নিত করতে পারছে কি না, সেই প্রশ্ন তোলেন। কারণ নগরের দরিদ্র মানুষের বড় একটা অংশ ভাসমান। তিনি যেকোনো উপায়ে হোক, রিকশাওয়ালা, পোশাকশ্রমিক, ভিক্ষুকদেরও এসব প্রকল্পে সম্পৃক্ত করার আহ্বান জানান।
প্রধান অতিথির বক্তব্যে পল্লী সঞ্চয় ব্যাংকের চেয়ারম্যান মিহির কান্তি মজুমদার নগর দারিদ্র্য নিয়ে কাজ করা প্রতিষ্ঠানগুলোকে দৃষ্টিভঙ্গি বদলানোর আহ্বান জানিয়ে ‘ক্ষুদ্রঋণ’, ‘উপকারভোগী’ এসব শব্দ ব্যবহার না করার পরামর্শ দেন।
কর্মশালায় সভাপতিত্ব করেন দুস্থ স্বাস্থ্যকেন্দ্রের ভাইস প্রেসিডেন্ট মাহফুজা খানম। আরও বক্তব্য দেন কেন্দ্রের প্রধান নির্বাহী মাসুদুল কাদের।</news> 



<title>হাঁটতে হাঁটতে ফোনে কথা, ট্রেনের ধাক্কায় গেল প্রাণ</title> 
 <news>রেললাইনের পাশে হাঁটতে হাঁটতে মুঠোফোনে কথা বলছিলেন। হঠাৎ এসে পড়ল ট্রেন। টের না পেয়ে ট্রেনের ধাক্কায় ছিটকে পড়লেন রাজশাহী বিশ্ববিদ্যালয়ের এক ছাত্রী। পরে হাসপাতালে মৃত্যু হয় তাঁর। গতকাল রোববার বিকেলে বিশ্ববিদ্যালয়ের চারুকলা এলাকায় এ দুর্ঘটনা ঘটে।
নিহত ছাত্রীর নাম শান্তনা বসাক (১৯)। তিনি বিশ্ববিদ্যালয়ের সমাজকর্ম বিভাগের তৃতীয় বর্ষের শিক্ষার্থী। সিরাজগঞ্জের তাড়াশ উপজেলার মাধাইনগর গ্রামের নরেন্দ্রনাথ বসাকের মেয়ে শান্তনা বিশ্ববিদ্যালয়ের রোকেয়া হলে থাকতেন।
কয়েকজন প্রত্যক্ষদর্শী বলেন, বিকেল সাড়ে চারটার দিকে চারুকলা এলাকার রেললাইনের পাশে মুঠোফোনে কথা বলতে বলতে হাঁটছিলেন শান্তনা। এ সময় রাজশাহী থেকে ঢাকাগামী পদ্মা এক্সপ্রেস ট্রেনটি শান্তনাকে ধাক্কা দেয়। এতে তাঁর মাথা জখম হয়। গুরুতর অবস্থায় তাঁকে রাজশাহী মেডিকেল কলেজ হাসপাতালে ভর্তি করান স্থানীয় লোকজন। ভর্তির পর বিকেল পাঁচটার দিকে তাঁর মৃত্যু হয়।
বিশ্ববিদ্যালয়ের সমাজকর্ম বিভাগের সভাপতি অধ্যাপক ছাদেকুল আরেফিন মাতিন জানান, বিষয়টি ছাত্রীর পরিবারকে জানানো হয়েছে। পরিবারের সদস্যরা এলে লাশ হস্তান্তর করা হবে। বর্তমানে লাশ মর্গে রয়েছে।</news> 



<title>ময়মনসিংহে স্ত্রী হত্যার দায়ে স্বামীর মৃত্যুদণ্ড</title> 
 <news>ময়মনসিংহে স্ত্রীকে হত্যার দায়ে স্বামী আবদুর রাজ্জাককে মৃত্যুদণ্ড দিয়েছেন নারী ও শিশু নির্যাতন দমন ট্রাইব্যুনাল। গতকাল রোববার দুপুরে ট্রাইব্যুনালের বিচারক মো. হেলাল উদ্দিন এ রায় ঘোষণা করেন।
প্রায় ২২ বছর আগে ময়মনসিংহ সদর উপজেলার মাইজবাড়ি পাঁচমাইল গ্রামের আবদুর রাজ্জাকের সঙ্গে একই গ্রামের জুলেখার বিয়ে হয়। তাঁদের সংসারে নয় সন্তান। ২০১২ সালের মাঝামাঝি আবদুর রাজ্জাক জুলেখার কাছে ৫০ হাজার টাকা যৌতুক দাবি করেন। জুলেখার পরিবার এই টাকা দিতে না পারায় আবদুর রাজ্জাক স্ত্রীর ওপর শারীরিক ও মানসিক নির্যাতন শুরু করেন। ২০১৩ সালের ১৪ মার্চ যৌতুক নিয়ে কথা-কাটাকাটির একপর্যায়ে আবদুর রাজ্জাক দা দিয়ে কুপিয়ে জুলেখাকে হত্যা করেন।</news> 



<title>বরিশালের প্যানেল মেয়র শহীদুল্লাহ সাময়িক বরখাস্ত</title> 
 <news>বরিশাল সিটি করপোরেশনের প্যানেল মেয়র ও ১২ নম্বর ওয়ার্ডের কাউন্সিলর কে এম শহীদুল্লাহকে সাময়িক বরখাস্ত করেছে স্থানীয় সরকার মন্ত্রণালয়। একটি অস্ত্র মামলার অভিযোগপত্র আদালত গ্রহণ করায় তাঁর বিরুদ্ধে এ ব্যবস্থা নেওয়া হলো।
গতকাল রোববার দুপুরে স্থানীয় সরকার, পল্লী উন্নয়ন ও সমবায় মন্ত্রণালয়ের উপসচিব খলিল আহম্মেদ স্বাক্ষরিত একটি চিঠি বরিশাল সিটি করপোরেশনে পৌঁছায়। তাতে কাউন্সিলর শহীদুল্লাহকে সাময়িক বরখাস্ত করার বিষয়টি উল্লেখ করা হয়। এ বিষয়ে মেয়র আহসান হাবিব কামাল প্রথম আলোকে বলেন, ‘আমি ঢাকায় থাকায় চিঠিটি পড়ে দেখিনি। তবে শুনেছি ওই চিঠিতে প্যানেল মেয়র শহীদুল্লাহকে সাময়িক বরখাস্ত করা হয়েছে।’
তবে সিটি করপোরেশনের প্রশাসনিক কর্মকর্তা আসমা বেগম প্যানেল মেয়র শহীদুল্লাহকে সাময়িক বরখাস্ত করার বিষয়টি নিশ্চিত করে বলেন, প্যানেল মেয়র শহীদুল্লাহর বিরুদ্ধে বরিশাল কোতোয়ালি মডেল থানায় করা অস্ত্র মামলার অভিযোগপত্র আদালতে গৃহীত হওয়ায় তাঁকে সাময়িক বরখাস্ত করা হয়েছে। এ-সংক্রান্ত চিঠি স্থানীয় সরকার মন্ত্রণালয় থেকে করপোরেশনে পৌঁছেছে।
সিটি করপোরেশনের প্রজ্ঞাপন থেকে জানা যায়, স্থানীয় সরকার আইন অনুযায়ী কাউন্সিলরের বিরুদ্ধে ফৌজদারি মামলায় অভিযোগপত্র আদালতে গৃহীত হলে তাঁকে সাময়িকভাবে বরখাস্ত করার বিধান রয়েছে।
প্যানেল মেয়র শহীদুল্লাহ বলেন, ‘বরখাস্ত হওয়ার চিঠি আমি এখনো হাতে পাইনি। আমাকে হেয়প্রতিপন্ন করার জন্যই এখান থেকে মন্ত্রণালয়ে পাঠিয়ে তড়িঘড়ি করে ওই আদেশ দেওয়া হয়েছে।’</news> 



<title>নজরুল ছিলেন সাম্যবাদের অনুরাগী</title> 
 <news>গতকাল বিকেল চারটায় কাজী নজরুল ইসলামের ৪০তম মৃত্যুবার্ষিকী উপলক্ষে বক্তৃতা ও সাংস্কৃতিক অনুষ্ঠানের আয়োজন করে বাংলা একাডেমি। অনুষ্ঠানে স্বাগত ভাষণ দেন বাংলা একাডেমির মহাপরিচালক শামসুজ্জামান খান।
কবি শামসুর রাহমান সেমিনার কক্ষে আয়োজিত এ অনুষ্ঠানে তিনি বলেন, ‘নজরুলের কবিতায় প্রগতির কথা ছিল। জঙ্গিবাদ ও ধর্মান্ধতার বিরুদ্ধে আমাদের শক্তিশালী হাতিয়ার নজরুলের সাহিত্য। নজরুলকে এই সময়ে আরও বেশি বেশি চর্চা করতে হবে।’
একক বক্তৃতা করেন কুষ্টিয়ার ইসলামী বিশ্ববিদ্যালয়ের বাংলা বিভাগের অধ্যাপক আবুল আহসান চৌধুরী। তিনি বলেন, ‘নজরুলের জীবনচেতনার মূলে মোচড় দিয়েছিলেন কমরেড মুজফ্ফর আহমদ। নজরুল ধীরে ধীরে দীক্ষিত কমিউনিস্ট না হলেও মুজফ্ফর আহমদের সাহচর্যে সাম্যবাদের প্রতি তাঁর অনুরাগ জন্মায় এবং ধীরে ধীরে তাঁর কবিতা পরিবর্তিত হয়। ক্রমেই রাজনীতিসংশ্লিষ্ট হন। সেই সুবাদে সমাজ ও স্বদেশকে তিনি নতুনভাবে আবিষ্কার করতে সক্ষম হন।’ সভাপতির ভাষণে অধ্যাপক রফিকুল ইসলাম বলেন, ‘সেনাবাহিনীতে নজরুলের যাওয়াটা একটা আশীর্বাদরূপে কাজ করেছে। তিনি বিশ্বযুদ্ধের চেহারা দেখেছিলেন। তখন মধ্যপ্রাচ্য অটোমান সাম্রাজ্যের অন্তর্ভুক্ত ছিল। মধ্যপ্রাচ্যে পশ্চিমা সাম্রাজ্যবাদ ও উপনিবেশবাদীরা দখল করে। ভেঙে যায় অটোমান সাম্রাজ্য। নজরুল সেই সাম্রাজ্যবাদের বিরুদ্ধে কবিতা লিখলেন। আজও সেই মধ্যপ্রাচ্যে সাম্রাজ্যবাদ চলছে। তাই এখনো মনে হয় নজরুল প্রাসঙ্গিক।’
বাঁশির সুরে রণজিৎ বিশ্বাস স্মরণ
রণজিৎ বিশ্বাস ফুল, রং ও সুগন্ধি ভালোবাসতেন। সারা জীবন মাটি, মানুষ ও মানবতার কথা বলেছেন। মুক্তিযুদ্ধের চেতনার প্রতি আজীবন অনুগত থাকা এ মানুষটি ছিলেন সজ্জন ও নির্ভীক। গতকাল রাজধানীর শিল্পকলা একাডেমির জাতীয় সংগীত, নৃত্য ও আবৃত্তিকলা মিলনায়তনে সংগীতবিষয়ক পত্রিকা সরগম-এর আয়োজনে সাবেক জ্যেষ্ঠ সচিব রণজিৎ বিশ্বাস স্মরণানুষ্ঠানে বক্তারা এসব মন্তব্য করেন। অনুষ্ঠানে প্রখ্যাত বংশীবাদক ওস্তাদ আজিজুল ইসলাম তাঁকে স্মরণ করেন বাঁশির সুরে।
অনুষ্ঠানে প্রধান অতিথি ছিলেন প্রধানমন্ত্রীর আন্তর্জাতিক সম্পর্কবিষয়ক উপদেষ্টা গওহর রিজভী। স্মৃতিচারণা করেন রণজিৎ বিশ্বাসের স্ত্রী কবি শেলী সেনগুপ্তা, বাংলাদেশ ইউনিভার্সিটি অব হেলথ সায়েন্সেসের উপাচার্য লিয়াকত আলী, চট্টগ্রাম চারুকলা ইনস্টিটিউটের প্রতিষ্ঠাতা অধ্যক্ষ সবিহ্-উল-আলম। সভাপতিত্ব করেন কবি কাজী রোজী।</news> 



<title>হকার্স সমিতি</title> 
 <news>ময়মনসিংহে সংবাদপত্র হকার্স বহুমুখী সমবায় সমিতির ত্রিবার্ষিক নির্বাচনে আবদুস ছালাম সভাপতি ও মো. জাকির হোসেন সাধারণ সম্পাদক নির্বাচিত হয়েছেন। গত শনিবার শহরের স্টেশন রোডে অবস্থিত সমিতির কার্যালয়ে এ নির্বাচন হয়। সমিতির ১৯০ জন ভোটারের সবাই ভোট দেন। এতে জামিরুল রহমান সহসভাপতি, রাজা মিয়া যুগ্ম সাধারণ সম্পাদক ও স্বপন মিয়া কোষাধ্যক্ষ নির্বাচিত হয়েছেন। সদস্য পদে নির্বাচিত হয়েছেন সেকবর আলী, আশরাফ আলী, ইস্রাফিল আলম, মোহাম্মদ আলী, মো. শাহজাহান মিয়া, মোস্তফা কামাল ও হারুন অর রশিদ।

</news> 



<title>চুক্তি সই</title> 
 <news>সিলেটে টেলিভিশন সাংবাদিকদের জন্য ‘মাহা-টেলিভিশন সাংবাদিক ইউনিয়ন ফুটবল টুর্নামেন্ট’ আয়োজনের চুক্তি সই হয়েছে। গত শনিবার রাতে সিলেট জেলা স্টেডিয়ামের হলরুমে স্থানীয় ফ্যাশন হাউস মাহার সঙ্গে টেলিভিশন সাংবাদিক ইউনিয়নের এ চুক্তি সই হয়। মাহার পক্ষে প্রতিষ্ঠানটির স্বত্বাধিকারী সিলেট জেলা ক্রীড়া সংস্থার সাধারণ সম্পাদক মাহিউদ্দিন আহমদ সেলিম ও টেলিভিশন সাংবাদিক ইউনিয়ন সিলেটের সভাপতি কামকামুর রাজ্জাক চুক্তিতে সই করেন। এ সময় টেলিভিশন সাংবাদিক ইউনিয়নের সাবেক সভাপতি ইকরামুল কবির, বর্তমান সাধারণ সম্পাদক ওয়েছ খছরুসহ প্রমুখ উপস্থিত ছিলেন। সিলেটে ফুটবলের সুদিন ফিরিয়ে আনার লক্ষ্যে সাংবাদিকদের নিয়ে এ টুর্নামেন্টের আয়োজন করা হচ্ছে।

</news> 



<title>পুনর্মিলনী</title> 
 <news>বর্ণাঢ্য শোভাযাত্রা, স্মৃতিচারণা ও আলোচনার মধ্য দিয়ে গতকাল রোববার কুমিল্লা নগরের ঐতিহ্যবাহী ইউসুফ হাইস্কুলের ৯৫তম ব্যাচের পুনর্মিলনী অনুষ্ঠিত হয়েছে। সকাল ১০টায় স্কুল প্রাঙ্গণে বেলুন উড়িয়ে শোভাযাত্রা উদ্বোধন করেন স্কুলের প্রাক্তন প্রধান শিক্ষক হাসেদুল হক। শোভাযাত্রা শহরের বিভিন্ন রাস্তা ঘুরে ‘ফান টাউন’ পার্কে গিয়ে শেষ হয়। সেখানে স্মৃতিচারণা অংশ নেন লেখক জহিরুল হক, শিক্ষক আবদুল গফুর, ফজলুল হক, অমল দত্তসহ ওই ব্যাচের কয়েকজন শিক্ষার্থী। পরে স্কুলের শিক্ষক ও কর্মচারীদের বিশেষ সম্মাননা জানানো হয়।

</news> 



<title>পাঁচ দিনে ক্ষতি ২২ কোটি টাকা</title> 
 <news>নৌযানশ্রমিকদের কর্মবিরতির কারণে গত পাঁচ দিনে আমদানি পণ্যবাহী ছোট-বড় জাহাজে কাজ বন্ধ ছিল। কিন্তু পণ্য খালাস না হলেও আমদানিকারক ও জাহাজ পরিচালনাকারীদের ক্ষতির মুখে পড়তে হয়েছে। তাঁদের হিসাবে এই ক্ষতির পরিমাণ প্রায় ২২ কোটি টাকা।
মজুরি বাড়ানো দাবিতে ডাকা কর্মবিরতি গত শনিবার মধ্যরাতে প্রত্যাহার করে নৌশ্রমিক সংগ্রাম পরিষদ। রাজধানীর মতিঝিলের শ্রম ভবনে সরকার, মালিক-শ্রমিকদের ত্রিপক্ষীয় বৈঠকের পর কর্মবিরতি প্রত্যাহারের এ সিদ্ধান্ত নেওয়া হয়। শ্রমিকদের কর্মবিরতি প্রত্যাহারের পর গতকাল রোববার দুপুর থেকে চট্টগ্রাম বন্দরের বহির্নোঙরে বড় জাহাজ থেকে পণ্য স্থানান্তর শুরু হয়েছে। তবে কর্ণফুলী নদীর ঘাটগুলোতে সকাল আটটা থেকে পণ্য খালাস শুরু হয়।
বন্দর সূত্র জানায়, কর্মবিরতির প্রথম দিন গত মঙ্গলবার বন্দরে আমদানি পণ্য নিয়ে আসা ৩৫টি বড় জাহাজে কোনো কাজ হয়নি। গত শনিবার পর্যন্ত জাহাজের সংখ্যা বেড়ে দাঁড়ায় ৫২-তে। জাহাজের ধারণক্ষমতাভেদে প্রতিদিনের জন্য প্রতিটি জাহাজের ভাড়া ন্যূনতম ৮ হাজার ডলার থেকে শুরু করে ১৫ হাজার ডলার পর্যন্ত।
পাঁচ দিনে গড়ে ৪০টি জাহাজের পরিচালন ব্যয় হিসাব করে শিপিং এজেন্টস অ্যাসোসিয়েশনের পরিচালক মামুনুর রশীদ গতকাল প্রথম আলোকে বলেন, কর্মবিরতির কারণে পাঁচ দিনে আনুমানিক ১৬ কোটি টাকা ক্ষতিপূরণ গুনতে হবে জাহাজ পরিচালনাকারীকে।
লাইটার জাহাজ পরিচালনাকারী সংস্থা ওয়াটার ট্রান্সপোর্ট সেল সূত্র জানায়, বড় জাহাজ ছাড়াও পণ্যবাহী লাইটার জাহাজগুলোও কর্মবিরতির কারণে অলস বসে ছিল। ওয়াটার ট্রান্সপোর্ট সেলের হিসাবে, শুধু বন্দরের বহির্নোঙরে বড় জাহাজ থেকে পণ্য নিয়ে কর্ণফুলী নদীতে এবং সারা দেশের ঘাটগুলোতে অলস বসে ছিল ৭০৬টি লাইটার জাহাজ। এর বাইরে পণ্য পরিবহনের অপেক্ষায় ছিল ১৫৪টি জাহাজ। এ ধরনের জাহাজের প্রতিদিনের খরচ ১৫ হাজার টাকা। এ হিসাবে পাঁচ দিনে লাইটার জাহাজ পরিচালনায় ক্ষতি হয়েছে সাড়ে ছয় কোটি টাকা।
ওয়াটার ট্রান্সপোর্ট সেলের নির্বাহী পরিচালক মাহবুব রশীদ গতকাল প্রথম আলোকে বলেন, আর্থিক ক্ষতির এই হিসাব আংশিক। কারণ সারা দেশে অন্তত চার হাজার ছোট জাহাজে কাজ না হওয়ায় কমবেশি ২০ কোটি টাকার ক্ষতি হয়েছে। এই ক্ষতি লাইটার জাহাজ মালিকদের। কারণ, নৌযানশ্রমিক কর্মবিরতিতে লাইটার জাহাজ মালিকদের ক্ষতিপূরণ গুনতে হয়। আমদানিকারকদের দিতে হয় না।
এ বিষয়ে চট্টগ্রাম চেম্বারের সভাপতি মাহবুবুল আলম প্রথম আলোকে বলেন, জাহাজ অলস বসে থাকায় যে আর্থিক ক্ষতি হয়েছে, সেটি প্রাথমিকভাবে জাহাজ পরিচালনাকারী বা আমদানিকারকেরা পরিশোধ করলেও শেষ ধাপে ভোক্তাদেরই পরিশোধ করতে হবে। টাকার অঙ্কে ক্ষতির চেয়ে পণ্য পরিবহনব্যবস্থায় যে বিশৃঙ্খলা তৈরি হয়েছে, তার ক্ষতি অনেক বেশি বলে মন্তব্য করেন তিনি।</news> 



<title>চট্টগ্রামের ‘বর্ষা’ যাচ্ছে রংপুর</title> 
 <news>বোন নোভাকে ছেড়ে চট্টগ্রাম চিড়িয়াখানার সিংহী বর্ষা রংপুরের উদ্দেশে গতকাল রোববার বিকেলে চট্টগ্রাম ছেড়েছে। বর্ষার পরিবর্তে রংপুর চিড়িয়াখানা থেকে চট্টগ্রানে আনা হবে একটি পুরুষ সিংহ।
চট্টগ্রামে পুরুষ সিংহ এবং রংপুরে মেয়ে সিংহ না থাকায় দুই চিড়িয়াখানা কর্তৃপক্ষ পারস্পরিক এই প্রাণী বিনিময় চুক্তি করে। এর অংশ হিসেবে গতকাল পড়ন্ত বিকেলে একটি মিনি ট্রাকে করে বর্ষাকে রংপুরে পাঠানো হয়।
বর্ষা চলে যাওয়ায় চট্টগ্রামে তার বোন নোভা একা হয়ে পড়েছে। তবে তিন-চার দিনের মধ্যেই তাকে সঙ্গ দেওয়ার জন্য রংপুর থেকে ১০ বছর বয়সী একটি পুরুষ সিংহ এসে পৌঁছাবে বলে চিড়িয়াখানা কর্তৃপক্ষ জানিয়েছে।
চিড়িয়াখানার কিউরেটর মো. মনজুর মোরশেদ বলেন, ‘বর্ষাকে নিয়ে আমরা কয়েকজন রংপুর চিড়িয়াখানায় যাচ্ছি। সেখান থেকে তিন-চার দিনের মধ্যে একটি পুরুষ সিংহ নিয়ে ফিরব। ওদের মেয়ে সিংহ ছিল না। আর আমাদের পুরুষ সিংহের অভাব ছিল। তাই এই বিনিময়প্রথা।’
বর্ষার যাত্রাপথের জন্য পর্যাপ্ত খাবার নেওয়া হয়েছে বলে জানান তিনি। আজ সোমবার সকাল নাগাদ তাঁদের রংপুর পৌঁছানোর কথা রয়েছে।
চট্টগ্রাম চিড়িয়াখানায় বর্ষা ও নোভার জন্ম ২০০৫ সালের ১৬ জুন। সিংহ দম্পতি রাজ-লক্ষ্মীর এই দুই মেয়ে সিংহ এত দিন এখানে একসঙ্গে বড় হয়েছে। দুই সিংহ শাবকের জন্মের পরপরই পুরুষ সিংহ রাজ মারা যায়। ২০০৮ সালে মারা যায় মা লক্ষ্মী।</news> 



<title>‘দল ক্ষমতায় থাকায় ছাত্রশিবিরও ছাত্রলীগ হয়ে যেতে চায়’</title> 
 <news>দলে অনুপ্রবেশকারীদের বিষয়ে সাবধান থাকার আহ্বান জানিয়েছেন চট্টগ্রাম নগর ছাত্রলীগের নেতারা। তাঁরা বলেন, দল ক্ষমতায় থাকায় ছাত্রশিবিরও ছাত্রলীগ হয়ে যেতে চায়। আওয়ামী লীগের মনোনয়ন নিয়ে জামায়াতের লোকও জনপ্রতিনিধি হয়ে যান। গতকাল রোববার বিকেলে চট্টগ্রামে আয়োজিত এক আলোচনা সভায় এসব কথা বলেন তাঁরা।
চট্টগ্রাম কেন্দ্রীয় শহীদ মিনার প্রাঙ্গণে নগর ছাত্রলীগ আয়োজিত এই আলোচনা সভায় সভাপতিত্ব করেন নগর কমিটির সভাপতি ইমরান আহমেদ। বক্তব্য দেন সাধারণ সম্পাদক নুরুল আজিম, সহসভাপতি ইয়াছিন আরাফাত, আ ফ ম সাইফুদ্দিন, শাহীন মোল্লা, ওমর ফারুক, সৌমেন বড়ুয়া, যুগ্ম সম্পাদক জাকারিয়া দস্তগীর প্রমুখ।
ইমরান আহমেদ বলেন, ছাত্রলীগের মধ্যে যাতে কোনোভাবে অনুপ্রবেশকারী প্রবেশ করতে না পারে, সেদিকে খেয়াল রাখতে হবে। ছাত্রলীগকে বঙ্গবন্ধুর আদর্শে দেশ গঠনে ভূমিকা রাখতে হবে। পাশাপাশি জঙ্গিবাদ নির্মূলে বলিষ্ঠ ভূমিকা নিয়ে এগিয়ে যেতে হবে। তিনি বলেন, দল ক্ষমতায় থাকলে ছাত্রশিবিরও ছাত্রলীগ হয়ে যেতে চায়। এ জন্য সবাইকে সাবধান থাকতে হবে।
একাত্তরে জিয়াউর রহমানের ভূমিকা প্রশ্নবিদ্ধ ছিল বলে মন্তব্য করেন নুরুল আজিম। তিনি বলেন, জিয়াউর রহমান চট্টগ্রামে থাকলেও চট্টগ্রাম বন্দর কিংবা সহকর্মী যোদ্ধাদের রক্ষায় সেদিন এগিয়ে আসেননি। তিনি বলেন, এখন দেখা যাচ্ছে আওয়ামী লীগের মনোনয়ন নিয়ে জনপ্রতিনিধি হয়েছেন জামায়াতের লোক। হেফাজতের পক্ষে কথা বলছেন কেউ কেউ। এসব অনুপ্রবেশকারী সম্পর্কে সাবধান থাকতে হবে।</news> 



<title>পাহাড়তলী থানার ওসিসহ দুই পুলিশের কাছে ব্যাখ্যা চেয়েছেন আদালত</title> 
 <news>চট্টগ্রাম নগরের পাহাড়তলী থানার একটি চাঁদাবাজির মামলার সাক্ষ্য গ্রহণের জন্য বাদীকে হাজির হতে আদালত সমন জারি করেন। কিন্তু ধার্য দিনে হাজির না হওয়ায় বাদীর বিরুদ্ধে গ্রেপ্তারি পরোয়ানা জারি করা হয়। পুলিশ প্রতিবেদন দিয়েছে বাদীকে পাওয়া যায়নি। কিন্তু গতকাল রোববার বাদী আদালতে হাজির হয়ে জানান, তাঁর বাড়িতে পুলিশ যায়নি। তিনি কোনো সমনও পাননি।
পরে আদালত পাহাড়তলী থানার ওসি রণজিৎ বড়ুয়াকে লিখিতভাবে ও এএসআই আবছার উদ্দিনকে সশরীরে হাজির হয়ে কারণ ব্যাখ্যা দিতে বলেছেন। গতকাল তৃতীয় যুগ্ম চট্টগ্রাম মহানগর দায়রা জজ মোসাম্মৎ বিলকিস আক্তার এ আদেশ দেন।
সরকারি কৌঁসুলি তুহিন গাঙ্গুলী বলেন, পাহাড়তলী এলাকার মাহবুবুর রহমান ১০ লাখ টাকা চাঁদাবাজির অভিযোগে মামলা করেন। এই মামলায় একজন সাক্ষীর সাক্ষ্য গ্রহণ করেন আদালত। বাদীর সাক্ষ্য গ্রহণের জন্য আদালত গত এপ্রিল মাসে সমন জারি করেন। কিন্তু থানা থেকে সমনটি ফেরত আসায় আদালত গত ২৮ জুন গ্রেপ্তারি পরোয়ানা জারি করেন বাদীর বিরুদ্ধে। ২২ আগস্ট ওই সাক্ষীকে পাওয়া যায়নি এবং এই নামের কোনো ব্যক্তি নেই উল্লেখ করে পাহাড়তলী থানার এএসআই আদালতে প্রতিবেদন জমা দেন। এতে স্বাক্ষর করেন পাহাড়তলী থানার ওসিও।
পাহাড়তলী থানার ওসি রণজিৎ বড়ুয়া প্রথম আলোকে বলেন, সমন ও পরোয়ানা জারিতে কোনো গাফিলতি থাকলে এএসআই আবছারের বিরুদ্ধে ব্যবস্থা নেওয়া হবে।</news> 



<title>রামপাল নিয়ে বিভ্রান্তি ছড়ানো হচ্ছে</title> 
 <news>বিএনপির চেয়ারপারসন খালেদা জিয়া রামপাল বিদ্যুৎকেন্দ্র নিয়ে মিথ্যাচার করে বিভ্রান্তি ছড়াচ্ছেন বলে অভিযোগ করেছেন আওয়ামী লীগের প্রচার ও প্রকাশনা সম্পাদক হাছান মাহমুদ। গতকাল রোববার সন্ধ্যায় চট্টগ্রাম প্রেসক্লাবে উত্তর জেলা কৃষক লীগ আয়োজিত জাতীয় শোক দিবসের আলোচনা সভায় প্রধান অতিথির বক্তব্যে তিনি এ অভিযোগ করেন।
চট্টগ্রাম উত্তর জেলা কৃষক লীগের সভাপতি নজরুল ইসলাম চৌধুরীর সভাপতিত্বে এই আলোচনা সভায় চট্টগ্রাম উত্তর জেলা আওয়ামী লীগের সভাপতি নুরুল আলম চৌধুরী, সাধারণ সম্পাদক ও চট্টগ্রাম জেলা পরিষদের প্রশাসক এম এ ছালাম, কেন্দ্রীয় কৃষক লীগের সহসভাপতি আবদুল হক ও সাধারণ সম্পাদক শামসুল হক প্রমুখ বক্তব্য দেন।
হাছান মাহমুদ বলেন, প্রধানমন্ত্রী শেখ হাসিনার নেতৃত্বে বাংলাদেশ যখন বিশ্বে মাথা উঁচু করে দাঁড়াচ্ছে, সেই মুহূর্তে খালেদা জিয়া উন্নয়নের গতি থামিয়ে দিতে নানা ষড়যন্ত্র করছেন। তিনি আরও বলেন, দেশের এই উন্নয়ন অগ্রগতির চাকাকে থামিয়ে দিতেই জঙ্গি হামলা হচ্ছে।
সভায় উত্তর জেলা আওয়ামী লীগের সভাপতি নুরুল আলম চৌধুরী বলেন, যারা রাজনৈতিকভাবে অন্য দলকে মোকাবিলা করতে পারে না, তারা জঙ্গিবাদ বা নৃশংস হত্যাকাণ্ডের পথকে বেছে নেয়। বিএনপি-জামায়াত সেই ধারার রাজনীতি করছে বলে তিনি মন্তব্য করেন।</news> 



<title>মিষ্টিতে মরা তেলাপোকা!</title> 
 <news>চট্টগ্রামের ষোলশহর শপিং কমপ্লেক্সে বনফুল অ্যান্ড কোম্পানির মিষ্টিতে পাওয়া গেছে মরা তেলাপোকা। গতকাল রোববার জাতীয় ভোক্তা অধিকার সংরক্ষণ অধিদপ্তরের ভ্রাম্যমাণ আদালত পরিচালিত অভিযানে এই চিত্র দেখা যায়। প্রতিষ্ঠানটিকে ৫০ হাজার টাকা জরিমানা করা হয়েছে।
অস্বাস্থ্যকর পরিবেশসহ বিভিন্ন অনিয়মের কারণে গতকাল নগরের অভিজাত মিষ্টিজাতীয় পণ্যের দোকান বনফুলসহ মোট পাঁচটি খাবারের দোকান এবং একটি ফার্মেসিকে মোট ১ লাখ ৪৫ হাজার টাকা জরিমানা করা হয়েছে। অভিযান পরিচালনা করেন ভোক্তা অধিকার সংরক্ষণ অধিদপ্তরের বিভাগীয় উপপরিচালক জুবায়ের আহমেদ। তিনি বলেন, বনফুল মিষ্টির দোকানে মিষ্টির মধ্যে মরা তেলাপোকা পাওয়া ছাড়াও তাদের পরিবেশ ছিল অস্বাস্থ্যকর। অন্য খাবারের দোকানগুলোর পরিবেশও ছিল অস্বাস্থ্যকর। এ কারণে তাদের জরিমানা করা হয়েছে।
অভিযানে থাকা অধিদপ্তরের কর্মকর্তারা বলেন, বনফুলকে ৫০ হাজার টাকা, মুরাদপুরের জামান হোটেল অ্যান্ড রেস্টুরেন্টকে ৫০ হাজার টাকা, একই এলাকার আল্লাহর দান হোটেলকে ১০ হাজার টাকা, মুরাদপুরের হাসিনা বেকারিকে ১০ হাজার টাকা, প্রবর্তক মোড়ের রয়েল হোটেলকে ১৫ হাজার টাকা এবং মেয়াদোত্তীর্ণ ওষুধ বিক্রির অপরাধে পাঁচলাইশের সুগন্ধা এলাকার অ্যারোমা ফার্মেসিকে ১০ হাজার টাকা জরিমানা করা হয়।</news> 



<title>চট্টগ্রামে ছুরিকাঘাতে পোশাকশ্রমিক খুন</title> 
 <news>চট্টগ্রামে ছুরিকাঘাতে মো. ফয়সাল (১৮) নামের এক পোশাকশ্রমিক খুন হয়েছেন। গত শনিবার রাত সাড়ে নয়টার দিকে নগরের বাকলিয়া খালপাড়ের ৫ নম্বর ব্রিজ এলাকায় এ ঘটনা ঘটে। হত্যাকাণ্ডে জড়িত সন্দেহে মো. কায়সার ও মো. আবদুল্লাহ নামের দুই যুবককে গ্রেপ্তার করেছে পুলিশ।
বাকলিয়া থানার ভারপ্রাপ্ত কর্মকর্তা (ওসি) মুহাম্মদ আবুল মনসুর প্রথম আলোকে বলেন, ফয়সাল রাতে বাকলিয়া এলাকার কারখানা থেকে মিয়াখান নগরের বাসায় ফিরছিলেন। হেঁটে খালপাড় ব্রিজ এলাকায় পৌঁছার পর দুই যুবকের সঙ্গে তাঁর ধাক্কা লাগে। বাগ্বিতণ্ডার একপর্যায়ে ওই যুবকেরা ফয়সালকে ছুরিকাঘাত করেন। গুরুতর আহত অবস্থায় স্থানীয় লোকজন ফয়সালকে চট্টগ্রাম মেডিকেল কলেজ হাসপাতালে নিয়ে যান। সেখানে কর্তব্যরত চিকিৎসক তাঁকে মৃত ঘোষণা করেন।
ওসি বলেন, ফয়সালকে ছুরিকাঘাতের পর স্থানীয় লোকজন ধাওয়া দিয়ে কায়সারকে ধরে পুলিশে সোপর্দ করেন। পরে রাতে পুলিশ অভিযান চালিয়ে বাকলিয়া এলাকা থেকে আবদুল্লাহকে গ্রেপ্তার করে। এ ঘটনায় নিহত যুবক ফয়সালের বাবা আবদুল হামিদ বাদী হয়ে গ্রেপ্তার দুজনসহ সাতজনকে আসামি করে থানায় হত্যা মামলা করেছেন।</news> 



<title>ইয়াবাসহ গ্রেপ্তার ২</title> 
 <news>চট্টগ্রাম নগরের সিআরবি এলাকা থেকে সাড়ে তিন হাজার ইয়াবা বড়িসহ দুজনকে গ্রেপ্তার করা হয়েছে। গত শনিবার রাতে তাঁদের গ্রেপ্তার করে পুলিশ। তাঁরা হলেন আবুল খায়ের ও মো. সাইফুদ্দিন। চট্টগ্রাম নগর গোয়েন্দা পুলিশের সহকারী কমিশনার মো. কামরুজ্জামান প্রথম আলোকে বলেন, গোপন তথ্যের ভিত্তিতে গ্রেপ্তার করা দুজনের শরীর তল্লাশি করে সাড়ে তিন হাজার ইয়াবা বড়ি উদ্ধার করা হয়। তাঁরা জিজ্ঞাসাবাদে টেকনাফ থেকে ইয়াবা এনে চট্টগ্রাম নগরে বিক্রির কথা স্বীকার করেছেন। এ ঘটনায় তাঁদের বিরুদ্ধে কোতোয়ালি থানায় মাদকদ্রব্য নিয়ন্ত্রণ আইনে মামলা হয়েছে।

</news> 



<title>বিক্ষোভ</title> 
 <news>এইচএসসি পরীক্ষার উত্তরপত্র পুনর্মূল্যায়নের দাবিতে চট্টগ্রাম শিক্ষা বোর্ড প্রাঙ্গণে বিক্ষোভ করেছেন একদল পরীক্ষার্থী। গতকাল রোববার বেলা সাড়ে ১১টার দিকে চট্টগ্রাম নগরের ষোলশহর এলাকায় অবস্থিত বোর্ড প্রাঙ্গণে তাঁরা বিক্ষোভ করেন। পরে পুলিশ তাঁদের সরিয়ে দেয়। বিক্ষোভে অংশ নেওয়া শিক্ষার্থী আরাফাত হোসেন চৌধুরী অভিযোগ করেন, তাঁদের এইচএসসি পরীক্ষার উত্তরপত্র সঠিকভাবে মূল্যায়ন করা হয়নি। এতে কাঙ্ক্ষিত ফল আসেনি। তাই পরীক্ষার উত্তরপত্র পুনর্মূল্যায়নের দাবি জানাচ্ছেন তাঁরা। গতকাল পৌনে ১২টার দিকে পুলিশ শিক্ষার্থীদের বোর্ড প্রাঙ্গণ থেকে সরিয়ে দিলে তাঁরা বোর্ডের সামনের সড়ক সিডিএ অ্যাভিনিউ অবরোধ করার চেষ্টা করেন। সেখান থেকেও তাঁদের সরিয়ে দেওয়া হয়। চট্টগ্রাম শিক্ষা বোর্ডের পরীক্ষা নিয়ন্ত্রক মোহাম্মদ মাহবুব হাসান প্রথম আলোকে বলেন, পরীক্ষার ফল পুনর্মূল্যায়নের দাবি নিয়ে শিক্ষার্থীদের কেউ তাঁর সঙ্গে দেখা করেননি। শিক্ষার্থীদের বিক্ষোভের বিষয়টিও তাঁর জানা নেই।</news> 



<title>রাষ্ট্রদূতকে প্রত্যাহারের আহ্বান</title> 
 <news>বাগদাদে নিযুক্ত সৌদি আরবের রাষ্ট্রদূত থামের আল-সাবহানকে প্রত্যাহার করে নিতে রিয়াদের প্রতি আহ্বান জানিয়েছে ইরাকের পররাষ্ট্র মন্ত্রণালয়। গতকাল রোববার দেশটির রাষ্ট্রীয় টেলিভিশনে খবরটি জানানো হয়। ইরাকে ইরান-সমর্থিত শিয়া মিলিশিয়ারা সুন্নি মতাবলম্বীদের সঙ্গে উত্তেজনার সৃষ্টি করছে বলে মন্তব্য করার জেরে সাবহানের ওপর রুষ্ট হয় ইরাকি শিয়া রাজনীতিকেরা। তাঁদের দাবির মুখে তাঁকে সরিয়ে নিতে পররাষ্ট্র মন্ত্রণালয় রিয়াদের প্রতি আহ্বান জানিয়েছে। এর প্রতিক্রিয়ায় গতকাল সাবহান বলেন, ‘আমি আমার ওপর অর্পিত দায়িত্ব পালনের চেষ্টা করেছি। ...ইরাকের ব্যাপারে সৌদি আরবের নীতিতে কোনো পরিবর্তন আসবে না।’ গত বছরের ডিসেম্বরে বাগদাদে সৌদি দূতাবাস পুনরায় খুলে দেওয়ার পর সাবহানই প্রথম ইরাকে নিয়োগপ্রাপ্ত রিয়াদের রাষ্ট্রদূত।

</news> 



<title>অবৈধদের বহিষ্কারের প্রক্রিয়া ঘোষণা</title> 
 <news>অবৈধ অভিবাসন প্রশ্নে যুক্তরাষ্ট্রের রিপাবলিকান পার্টির প্রার্থী ডোনাল্ড ট্রাম্প ডিগবাজি খেয়েই যাচ্ছেন। আজ এক কথা বলছেন তো কাল আরেক কথা। তিনি প্রচারণার প্রথম থেকেই বলে আসছিলেন যে প্রেসিডেন্ট হলে সব অবৈধ অভিবাসীকে যুক্তরাষ্ট্র থেকে ঝেঁটিয়ে বিদায় করা হবে। গত সপ্তাহে তিনি ফক্স নিউজের উদ্যোগে এক টাউন হল মিটিংয়ে সুর নরম করে বললেন, সবাইকে নয়, অবৈধদের মধ্যে যাঁরা কোনো না কোনো অপরাধ করেছেন, শুধু তাঁদেরই বের করে দেওয়া হবে। কিন্তু এই বক্তব্য দেওয়ার পর এক সপ্তাহ না যেতেই আবার আগের কড়া অবস্থানে চলে এসেছেন তিনি।
আইওয়ায় শনিবার এক প্রচার সমাবেশে ট্রাম্প বলেন, অভিবাসন নিয়ন্ত্রণ কর্তৃপক্ষকে সহায়তা করার জন্য তিনি অবৈধ অভিবাসীদের চিহ্নিত করার একটি পদ্ধতি চালু করবেন। তাঁর ভাষায় ‘এক্সিট-এন্ট্রি ট্র্যাকিং সিস্টেম’ নামের এই পদ্ধতির মাধ্যমে ভিসার মেয়াদ শেষ হওয়া অভিবাসীদের সহজেই চিহ্নিত করে বের করে দেওয়া যাবে। ওই বক্তৃতায় ট্রাম্প অবৈধ অভিবাসী ঠেকাতে প্রতিবেশী মেক্সিকোর সীমান্তে দেয়াল তোলার কথা পুনর্ব্যক্ত করেন। তিনি অবৈধ অভিবাসীদের কল্যাণভাতা দেওয়া বন্ধ করবেন বলেও ঘোষণা দেন।
নির্বাচনের আর মাত্র ৭১ দিন বাকি। কিন্তু এখনো অভিবাসনের মতো গুরুত্বপূর্ণ প্রশ্নে ট্রাম্প যেভাবে ডিগবাজি খাচ্ছেন, তা দেখে রিপাবলিকান পার্টি ও তাঁর সমর্থকদের শিরঃপীড়া শুরু হয়েছে।
বাছাইপর্বে ট্রাম্প বাঘা বাঘা ১৬ জন প্রতিদ্বন্দ্বীকে ডিঙিয়ে রিপাবলিকান পার্টির প্রেসিডেন্ট পদে তাঁর মনোনয়ন নিশ্চিত করেছিলেন মূলত অভিবাসন প্রশ্নে কঠোর অবস্থানের কারণে। প্রেসিডেন্ট নির্বাচিত হলে মুসলিমদের যুক্তরাষ্ট্রে প্রবেশ নিষিদ্ধ করবেন, মেক্সিকো সীমান্তে দেয়াল তুলবেন এবং ১ কোটি ১০ লাখ অবৈধ অভিবাসীকে দেশছাড়া করবেন—এই ছিল তাঁর প্রতিশ্রুতি। এ পরিকল্পনা অবাস্তব ও বর্ণবাদী—নিজ দলের নেতাদের কাছ থেকেই ট্রাম্পকে এমন সমালোচনা শুনতে হয়েছে। কিন্তু তা সত্ত্বেও তাঁর প্রাথমিক সাফল্যের কারণ, যুক্তরাষ্ট্রের সংখ্যাগরিষ্ঠ শ্বেতকায়রা তাদের আধিপত্য হারাচ্ছে এবং আগামী ২০-২৫ বছরের মধ্যে এটি একটি অ-শ্বেতকায়প্রধান দেশে পরিণত হবে—এই উদ্বেগকে তিনি সফলভাবে কাজে লাগাতে সক্ষম হন।
কিন্তু বাছাইপর্ব আর সাধারণ নির্বাচন এক কথা নয়। কয়েক দিন আগে দেওয়া ট্রাম্পের বক্তব্যে সবাই মনে করেছিল, কিঞ্চিৎ বিলম্বে হলেও এ কথাটা তিনি বুঝতে পেরেছেন। কিন্তু শনিবার আবার ডিগবাজি খাওয়ায় অনেকেই অভিবাসন প্রশ্নে তাঁর অবস্থান নিয়ে বিভ্রান্ত হয়ে পড়েছেন। এই প্রশ্নে তাঁর আসল অবস্থান কোনটি, তা ঠাহর করা সহজ হচ্ছে না।
গত সপ্তাহে ট্রাম্প ফক্স নিউজের সঙ্গে এক টাউন হল মিটিংয়ে বলেন, অবৈধ অভিবাসীদের বহিষ্কারের ব্যাপারে তিনি ‘কিছুটা নরম’ হতে প্রস্তুত। অনেকেই তাঁকে বলেছে, এ দেশে ১০-১৫ বছর ধরে আছে এমন মানুষদের বের করে দেওয়াটা বড় অমানবিক হবে। তার চেয়ে বরং এরা যদি বকেয়া আয়কর মিটিয়ে দেয়, তাহলে বৈধভাবে থাকতে দেওয়া যায়। কিন্তু তাই বলে ঢালাও কোনো ‘অ্যামনেস্টি’ দেওয়া হবে না।
ট্রাম্পের এই নতুন অবস্থানের কথা প্রকাশ হতে না হতেই চতুর্দিক থেকে আক্রমণ শুরু হয়। অভিবাসন প্রশ্নে ঠিক এ রকম একটি প্রস্তাব রাখা ফ্লোরিডার সাবেক গভর্নর জেব বুশ টিপ্পনী কেটে বলেছেন, ‘কী! বলেছিলাম না, এই লোক মত বদলাবে!’
টেড ক্রুজ, ট্রাম্পের আরেক পরাজিত প্রতিদ্বন্দ্বী, তিনিও একই ধরনের মন্তব্য করেছেন। আলাস্কার সাবেক গভর্নর সারাহ পেলিন তখন বলেন, ট্রাম্প তাঁর এত দিনের অভিবাসননীতি থেকে সরে গেলে তাঁকে ‘গভীর অনুশোচনার’ মুখোমুখি হতে হবে। এসব সমালোচনার পরই নতুন ডিগবাজি খেলেন ট্রাম্প।
অধিকাংশ পর্যবেক্ষক একমত, আসলে ট্রাম্প অভিবাসন প্রশ্নটি তেমন ভালোভাবে জানেনই না, জানার চেষ্টাও করেননি। এখন চাপের মুখে পড়ে একবার এ কথা বলছেন, আরেকবার অন্য কথা। পরামর্শদাতাদের চাপে অথবা নতুন ভোটের সন্ধানে, যে কারণেই অবস্থান বদল করুন না কেন, এতে তাঁর কট্টর সমর্থকদেরও অনেকের মুখ ফিরিয়ে নেওয়ার আশঙ্কা আছে।</news> 



<title>এ বছর জার্মানিতে তিন লাখ অভিবাসী যাচ্ছে</title> 
 <news>চলতি বছর জার্মানিতে তিন লাখ অভিবাসনপ্রার্থী যেতে পারে। দেশটির অভিবাসী ও শরণার্থীবিষয়ক দপ্তর (বিএএমএফএ) গতকাল রোববার এ তথ্য জানিয়েছে। গত বছর জার্মানিতে অভিবাসনপ্রার্থী ও শরণার্থীর ঢলের সময় যত লোক এসেছিল, এ সংখ্যা তার এক-তৃতীয়াংশ বলে ধারণা করা হয়।
বিএএমএফের প্রধান ফ্রাঙ্ক-ইয়ুরগেন ওয়েসি বিল্ড আম সনটাগ পত্রিকাকে বলেছেন, ‘জার্মানির অর্থনীতি সবল থাকায় এবং শরণার্থী পরিষেবার মান বৃদ্ধি পাওয়ায় আমরা চলতি বছরে আড়াই লাখ থেকে তিন লাখ শরণার্থীকে গ্রহণ করতে পারব। এর আরেক কারণ হলো, এবারে শরণার্থীর সংখ্যা আগের বছরের তুলনায় অনেক কম।’
ফ্রাঙ্ক ওয়েসি বলেন, ধারণার থেকে বেশি অভিবাসী এলে তাঁর দপ্তর চাপে পড়তে পারে। তবে বর্তমান অবস্থায় তিন লাখের খুব বেশি লোক আসবে না বলেই তাঁরা মনে করছেন। তবে অনুমানের চেয়ে বেশি এলেও তা অন্তত গত বছরের মতো হবে না বলেই তাঁদের ধারণা।
মনে করা হয়, জার্মানিতে গত বছর ১১ লাখ অভিবাসী ও শরণার্থী আসে, যাদের বেশির ভাগই মধ্যপ্রাচ্যের সহিংসতাপীড়িত সিরিয়া ও ইরাকের মানুষ। তবে বিএএমএফের প্রধান ওয়েসি বলেন, এদের অনেকেই জার্মানি থেকে ইউরোপের অন্যত্র চলে গেছে। কেউ কেউ দুবার নিবন্ধন করেছিল। সে জন্য গত বছর ঠিক কত লোক এসেছিল, তা বলা কঠিন। তবে এ সংখ্যা অচিরেই ঘোষণা করা হবে বলে জানান তিনি। তা ১০ লাখের কম হবে বলেই ধারণা করা হচ্ছে।
বিএএমএফের প্রধান ওয়েসি বলেন, জার্মানিতে আসা নতুন অভিবাসীদের শ্রমবাজার কার্যকর করতে বেশ কিছুটা সময় লাগতে পারে। তবে তাদের ৭০ শতাংশই কর্মক্ষম।
গত বছরের অভিবাসীর নজিরবিহীন স্রোত জার্মানির চ্যান্সেলর আঙ্গেলা ম্যার্কেলকে একটি শক্ত রাজনৈতিক পরীক্ষায় ফেলে দেয়। অভিবাসীদের বিষয়ে ম্যার্কেল ও তাঁর কেন্দ্রীয় সরকার ইতিবাচক মনোভাব দেখালেও এ নিয়ে জনমত বিভক্ত। সাম্প্রতিক কয়েকটি জঙ্গি হামলার পর অভিবাসন নিয়ে সরকারের ওপর চাপ আরও বেড়েছে। আগামী বছরের সেপ্টেম্বর বা অক্টোবর মাসে জার্মানির সাধারণ নির্বাচন অনুষ্ঠিত হওয়ার কথা। সাম্প্রতিক এক জনমত জরিপে দেখা গেছে, ৫০ শতাংশ ভোটারই ম্যার্কেলকে পুনর্নির্বাচিত করার বিরুদ্ধে। ৪২ শতাংশ ভোটার তাঁর পক্ষে রয়েছে।</news> 



<title>পাকিস্তান সরকারের সঙ্গে রাজনৈতিক আলোচনা চাই</title> 
 <news>পাকিস্তান সরকারের সঙ্গে রাজনৈতিক সংলাপের ব্যাপারে আগ্রহ প্রকাশ করেছেন বেলুচিস্তান প্রদেশের বিচ্ছিন্নতাবাদী নেতা ব্রাহামাদাঘ খান বুগতি। বেলুচ এ নেতা বলেছেন, তিনি সরকারের সঙ্গে আলোচনার বিরুদ্ধে নন। তবে সেই সংলাপ হতে হবে বেলুচদের দাবিদাওয়া নিয়ে।
ওয়াশিংটনের ন্যাশনাল প্রেসক্লাবে গতকাল আয়োজিত নওয়াব আকবর খান বুগতির স্মরণসভায় এসব কথা বলেন তিনি। বেলুচ জাতীয়তাবাদী নেতা আকবর খান ২০০৬ সালে এক সেনা অভিযানে নিহত হন।
‘আমেরিকান ফ্রেন্ডস অব বেলুচিস্তান’ ওই স্মরণ অনুষ্ঠানের আয়োজন করে। ব্রাহামাদাঘ বুগতি সুইজারল্যান্ডের জেনেভা থেকে স্কাইপের মাধ্যমে এতে বক্তব্য দেন। তিনি বলেন, ‘আমরা রাজনীতির মানুষ। আমরা আলোচনা করব। বেলুচিস্তানের মানুষের অধিকার নিয়ে কথা বলব।’
ব্রাহামাদাঘ বলেন, পাকিস্তানের সরকারের সঙ্গে আলোচনার একটি সমস্যা আছে। তা হলো এখনকার সরকার যদি কোনো বিষয়ে রাজি হয়, পরের সরকার এসে তা রক্ষা করবে এর কোনো নিশ্চয়তা নেই।
ব্রাহামাদাঘ বুগতি আশা করেন, ভারত ‘ঢিলের বদলে পাটকেল’ নীতিতে কাশ্মীর বিষয়ে বেলুচিস্তানের ইস্যুকে ব্যবহার করবে না।</news> 



<title>কাশ্মীরের তরুণদের ‘উসকানিদাতাদের’ মোদির হুঁশিয়ারি</title> 
 <news>ভারত-নিয়ন্ত্রিত কাশ্মীরে যারা তরুণদের ‘সহিংসতায় উসকে দিচ্ছে’, তাদের প্রতি হুঁশিয়ারি উচ্চারণ করেছেন ভারতের প্রধানমন্ত্রী নরেন্দ্র মোদি। বেতারে প্রধানমন্ত্রীর প্রতি মাসের অনুষ্ঠান মন কি বাত-এ গতকাল রোববার ওই হুঁশিয়ারি উচ্চারণ করেন তিনি। মোদি বলেন, এসব উসকানিদাতাকে তরুণদের কাছেই জবাবদিহি করতে হবে।
মন কি বাত-এ নরেন্দ্র মোদি বলেন, কাশ্মীরের সব রাজনৈতিক দল এখন ঐক্যবদ্ধ। তারা বিশ্ব ও বিচ্ছিন্নতাবাদীদের এই এক হওয়ার বার্তা দিয়েছে। তারা কাশ্মীরের মানুষের কাছে পৌঁছে গেছে।
ভারত-নিয়ন্ত্রিত কাশ্মীরের চলতি দফা সহিংস বিক্ষোভের জন্য ভারতীয় নেতারা ইতিমধ্যে পাকিস্তানের ‘প্ররোচনাকে’ দায়ী করেছেন। গত ৮ জুলাই নিরাপত্তা বাহিনীর হাতে তরুণ বিচ্ছিন্নতাবাদী নেতা বুরহান ওয়ানি নিহত হওয়ার পর থেকে সেখানে উত্তপ্ত পরিস্থিতি চলছে। রাজ্যটিজুড়ে সহিংসতায় এ পর্যন্ত অন্তত ৭০ জন নিহত ও ৫ হাজার আহত হয়েছেন।
বেতারে মোদি আরও বলেন, ‘একতা ও ভালোবাসা—এই দুই মন্ত্রই হবে কাশ্মীর সমস্যা সমাধানের পথ। কাশ্মীরের সব রাজনৈতিক দলের সঙ্গে কথা বলে আমি এ কথাই বুঝেছি।...কাশ্মীরে একটি প্রাণহানি হলেও তা আমাদেরই ক্ষতি।’
পাকিস্তানের প্রধানমন্ত্রী নওয়াজ শরিফ গত শনিবার কাশ্মীর সমস্যা নিয়ে ‘বিশ্ববাসীর মনোযোগ আকর্ষণের জন্য’ ২২ জন আইনপ্রণেতাকে বিশেষ দূত হিসেবে নিয়োগ দেন। এই নিয়োগের এক দিন পরেই এল মোদির হুঁশিয়ারি।
শনিবার ভারতের ইংরেজি দৈনিক ইন্ডিয়ান এক্সপ্রেস-এর সঙ্গে এক সাক্ষাৎকারে ভারতের পররাষ্ট্র প্রতিমন্ত্রী এম জে আকবর বলেন, কাশ্মীর দ্বিপক্ষীয় সমস্যা। একে পাকিস্তান আন্তর্জাতিক বিষয়ে পরিণত করতে পারবে না কখনোই।
শনিবার প্রধানমন্ত্রী মোদির সঙ্গে সাক্ষাতের পর জম্মু-কাশ্মীরের মুখ্যমন্ত্রী মেহবুবা মুফতিও কাশ্মীরের সহিংসতায় পাকিস্তানের ইন্ধনের অভিযোগ করেন। তবে বরাবরের মতো এবারও পাকিস্তান কাশ্মীরে সহিংসতায় উসকানির অভিযোগ অস্বীকার করেছে।
গতকাল বার্তা সংস্থা পিটিআইয়ের সঙ্গে এক সাক্ষাৎকারে মেহবুবা মুফতি কাশ্মীর সমস্যার সমাধানের জন্য কার্যকর সংলাপের আহ্বান জানান। তিনি বলেন, যে-ই সন্ত্রাস ছেড়ে শান্তির পথে আসবে, সরকারের উচিত তার সঙ্গে সংলাপ করা। অন্য পক্ষের সঙ্গে সংলাপে সবার কাছে গ্রহণযোগ্য ব্যক্তিকেই দায়িত্ব দেওয়ার আহ্বান জানান মেহবুবা।</news> 



<title>সিরিয়ায় তুর্কি অভিযানে নিহত ৩৫ বেসামরিক লোক</title> 
 <news>সিরিয়ায় তুর্কি বাহিনীর অভিযানের পঞ্চম দিনে গতকাল রোববার কমপক্ষে ৩৫ জন বেসামরিক লোক নিহত হয়েছেন। আহত হয়েছেন ৭৫ জনের বেশি। সিরিয়ার মাটিতে ঢুকে ইসলামিক স্টেট (আইএস) ও কুর্দিবিরোধী অভিযান শুরু করার পর শনিবার প্রথমবারের মতো সেনা হারিয়েছে তুরস্ক। এর পরের দিনই তুর্কি বাহিনীর অভিযানে গতকাল ওই হতাহতের ঘটনা ঘটে।
যুক্তরাজ্যভিত্তিক পর্যবেক্ষক সংগঠন সিরিয়ান অবজারভেটরি ফর হিউম্যান রাইটস বলেছে, তুর্কি বাহিনীর সহায়তায় সিরীয় বিদ্রোহীদের দখল করে নেওয়া জারাবুলুস শহরের দক্ষিণে অবস্থিত জাবেল কুসা গ্রাম এবং আল আমারনেহ শহরে গতকাল তুর্কি বিমানবাহিনী বোমা এবং স্থলবাহিনী কামানের গোলা বর্ষণ করে। জাবেল কুসা গ্রামের হামলায় নিহত হয় ২০ জন। আহত হয় ৫০ জন। অন্যদিকে, আল আমারনেহ শহরে নিহত হয় ১৫ জন। আহত হয় ২৫ জন।
সিরিয়ায় ঢুকে আইএস ও কুর্দিবিরোধী অভিযান শুরু করার পর নিজেদের সেনাদের প্রথম হতাহতের খবর নিশ্চিত করেছে তুরস্কের সশস্ত্র বাহিনী। শনিবার
তুরস্কের বাহিনীর ট্যাংক ইউনিটে কুর্দি যোদ্ধাদের পাল্টা হামলায় এক সেনা নিহত ও তিন সেনা আহত হন। কুর্দি গণমাধ্যম বলেছে, শনিবারের ওই পাল্টা হামলায় তুর্কি সেনাদের তিনটি ট্যাংক কুর্দি যোদ্ধারা সম্পূর্ণ ধ্বংস করে দিয়েছে।
সিরিয়া সীমান্তবর্তী গাজিয়ানতেপ শহরে সম্ভাব্য আইএসের আত্মঘাতী বোমা হামলা ও দেশের বিভিন্ন স্থানে কুর্দি বিদ্রোহীদের কয়েকটি হামলার প্রেক্ষাপটে গত মঙ্গলবার তুর্কি বাহিনী সিরিয়ায় ঢুকে আইএস এবং কুর্দি যোদ্ধাদের বিরুদ্ধে ‘অপারেশন ইউফ্রেটিস শিল্ড’ নামে অভিযান শুরু করে। তুর্কি বাহিনীর সহায়তায় বুধবার আইএস যোদ্ধাদের হটিয়ে জারাবুলুস এলাকার নিয়ন্ত্রণ নেয় সিরিয়ার বিদ্রোহীরা। সেখানেই শনিবার ট্যাংক সজ্জিত তুর্কি বাহিনী ও কুর্দি যোদ্ধাদের লড়াই হয়।
তুরস্ক ঘোষণা দিয়েছে, প্রতিবেশী দেশের ভূখণ্ডে থাকা ‘সন্ত্রাসী হুমকি’ শেষ না হওয়া পর্যন্ত তাদের অভিযান অব্যাহত থাকবে। এই ‘সন্ত্রাসী হুমকি’ বলতে তুরস্ক আইএস এবং কুর্দি যোদ্ধাদের বুঝিয়েছে বলে মনে করা হচ্ছে।
তুরস্কের আশঙ্কা, তার সীমান্তঘেঁষা সিরীয় ভূখণ্ড সেখানকার কুর্দিদের নিয়ন্ত্রণে চলে গেলে তুরস্কে স্বায়ত্তশাসনের দাবিতে লড়াইরত কুর্দিস্তান ওয়ার্কার্স পার্টি (পিকেকে) শক্তিশালী হয়ে উঠবে। এতে তুরস্কের সার্বভৌমত্ব হুমকির মধ্যে পড়বে। ন্যাটো সদস্য তুরস্কের এই অভিযান সিরিয়ার গৃহযুদ্ধকে আরও জটিল করে তুলবে বলে মনে করা হচ্ছে। কারণ কুর্দি বিদ্রোহী এবং তুরস্ক উভয়ই যুক্তরাষ্ট্রের মিত্র।
প্রতিবেশী সিরিয়ায় সাড়ে পাঁচ বছর ধরে চলা প্রেসিডেন্ট বাশার আল-আসাদবিরোধী লড়াইয়ের মধ্যে এটিই তুরস্কের সবচেয়ে বড় সামরিক অভিযান।</news> 



<title>‘এমকিউএমের প্রধান কার্যালয় বন্ধ করে দেওয়া অবৈধ’</title> 
 <news>পাকিস্তানের মুত্তাহিদা কওমি মুভমেন্ট (এমকিউএম) দলের নেতা ফারুক সাত্তার করাচিতে সংগঠনটির প্রধান কার্যালয় বন্ধ করে দেওয়াকে ‘অবৈধ ও অসাংবিধানিক’ বলে অভিহিত করেছেন। তিনি বলেছেন, সংগঠনটির যুক্তরাজ্যপ্রবাসী নেতা আলতাফ হোসেনের সঙ্গে তাঁরা সম্পর্ক ছিন্ন করছেন।
এমকিউএমের লন্ডন কার্যালয়ের সঙ্গে সম্পৃক্ত সন্দেহভাজন তিনজন ঘাতক গ্রেপ্তার এবং কর্মীরা গণমাধ্যম কার্যালয়ে হামলা চালানোর পর সরকার দলটির ওপর কঠোর পদক্ষেপ নেওয়া শুরু করেছে। দলটির নেতা লন্ডনে স্বেচ্ছায় নির্বাসনে থাকা আলতাফ হোসেন পাকিস্তানের তীব্র নিন্দা করে বক্তব্য দেওয়ার পর দেশে ব্যাপক নেতিবাচক প্রতিক্রিয়া হয়। গত কয়েক দিনে এমকিউএমের বহু স্থানীয় কার্যালয় বন্ধ বা গুঁড়িয়ে দেয় আইনশৃঙ্খলা রক্ষাকারী বাহিনী।
সরকারি এসব তৎপরতার বিষয়ে গতকাল ফারুক সাত্তার বলেন, ‘আমরা যখন বলছি লন্ডনের সঙ্গে আমাদের কোনো সম্পর্ক নেই, এর অর্থ হলো আলতাফ হোসেনের সঙ্গে আমাদের কোনো সম্পর্ক নেই।’ সাত্তার বলেন, ‘গণমাধ্যম ব্যবহার করে আমাদের ওপর চাপ সৃষ্টি করবেন না। আপনারা কোনো রাজনৈতিক দলের প্রধান কার্যালয় বন্ধ করে দিতে পারেন না।’</news> 



<title>৪১ বছর পর তাঁরা জানলেন</title> 
 <news>দুজন একে অপরকে চিনতেন দীর্ঘদিন থেকে। বসবাসও একই শহরে। কিন্তু ঘুণাক্ষরে টের পাননি তাঁরা একে অপরের পরিবারে বেড়ে উঠেছেন।
৪১ বছর আগে জন্মের পর হাসপাতাল থেকে অদলবদল হয়ে ভুল পরিবারে চলে যান লিওন সোয়ানসন ও ডেভিড টেইট জুনিয়র। ঘটনাক্রমে জানতে পারেন, তাঁরা দুজন একে অপরের বাবা-মায়ের কাছে লালিতপালিত হয়েছেন। ডিএনএ পরীক্ষাতেও তা প্রমাণিত হয়।
ঘটনাটি ঘটেছে কানাডার মানিটোবা প্রদেশের প্রত্যন্ত অঞ্চলে। সেখানে আদিবাসী ক্রি জনগোষ্ঠীর বসবাস।
১৯৭৫ সালে সরকারি নরওয়ে হাউস হাসপাতালে ডেভিড ও লিওনের জন্ম। বয়সে একে অন্যের চেয়ে তিন দিনের ছোট-বড়। তাঁরা যে ছোট শহরে বেড়ে উঠেছেন, সেখানকার অধিবাসী মাত্র পাঁচ হাজার। ফলে তাঁরা একে অপরকে চিনতেন এবং এক সময় ঘনিষ্ঠ বন্ধু হয়ে ওঠেন।
সম্প্রতি ডেভিড ও লিওন জানতে পারেন এক নির্মম সত্য। হাসপাতালের ভুলে তাঁদের বাবা-মা পরিবর্তন হয়ে গিয়েছিল। অর্থাৎ ডেভিড টেইট যে পরিবারে মানুষ হয়েছেন, সেটি আসলে বন্ধু সোয়ানসনের পরিবার। আর সোয়ানসন যে পরিবারে মানুষ হয়েছেন, সেটি ডেভিডের পরিবার।
এক সংবাদ সম্মেলনে ডেভিড টেইট বলেন, এ ঘটনায় তিনি ক্ষুব্ধ। তিনি বলেন, ‘আমি বিষয়টি নিয়ে স্পষ্ট জবাব চাই। তবে যারা আমাকে লালন-পালন করেছেন তাঁরা বরাবরই আমার বাবা-মা থাকবেন।</news> 



<title>পশ্চিমবঙ্গের নাম পরিবর্তনের প্রস্তাব আজ বিধানসভায়</title> 
 <news>ভারতের পশ্চিমবঙ্গ রাজ্যের নাম পরিবর্তনের প্রস্তাব আজ সোমবার বিধানসভায় পেশ করতে চলেছে রাজ্য সরকার।
আজ বিধানসভায় প্রস্তাব ওঠার পর এ নিয়ে দুই ঘণ্টা আলোচনা হবে। তারপর হবে চূড়ান্ত সিদ্ধান্তের ভোট। প্রস্তাবটি পাস হলে তা কেন্দ্রীয় সরকারের কাছে যাবে।
নাম পরিবর্তনের প্রস্তাবের বিরোধিতা করছে স্থানীয় কংগ্রেস এবং বিজেপি। বিধানসভায় বিরোধীদলীয় নেতা ও কংগ্রেস বিধায়ক আবদুল মান্নান বলেছেন, যদি নাম পরিবর্তন করতেই হয়, তাহলে জনমত যাচাই করেই তা করা হোক।</news> 



<title>নতুন প্রযুক্তির রকেট ইঞ্জিন</title> 
 <news>ভারতের মহাকাশ গবেষণা সংস্থা আইএসআরও গতকাল রোববার নতুন প্রযুক্তির এক রকেট ইঞ্জিন পরীক্ষা করেছে। এটি মহাকাশে উৎক্ষেপণের খরচ ১০ ভাগের এক ভাগে নামিয়ে আনবে। এই ইঞ্জিন উৎক্ষেপণে সাফল্য পাওয়ায় ভারত বিশ্বের আর মাত্র দুটি দেশের পাশে নিজেদের নাম লেখাল, যাদের এই প্রযুক্তি আছে। সুপারসনিক কম্বাসশন র্যা ম জেট (সংক্ষেপে স্ক্র্যামজেট) নামের ওই ইঞ্জিনটি গতকাল ভোর ছয়টায় ভারতের অন্ধ্র প্রদেশ রাজ্যের উপকূল শ্রীহরিকোটা থেকে উৎক্ষেপণ করা হয়। এটি তিন হাজার কেজি ওজন বহন করতে সক্ষম। নতুন এই ইঞ্জিনের বৈশিষ্ট্য হলো, এটি বায়ুমণ্ডল থেকেই এর জ্বালানি হিসেবে অক্সিজেন গ্রহণ করতে সক্ষম। এর ফলে অক্সিজেনের ট্যাংক বহন করতে হয় না বলে ওজন কমে এবং এর কাজের ক্ষমতা বেড়ে যায়।

</news> 



<title>অমানবিক!</title> 
 <news>অসুস্থ স্ত্রী, নবজাতক সন্তান ও বৃদ্ধ মাকে নিয়ে বাসে করে হাসপাতালে যাচ্ছিলেন ৩৫ বছর বয়সী রাম সিং লোদি। পথে মারা যান তাঁর স্ত্রী। এরপর বাসের কর্মীরা লাশসহ তাঁদের সবাইকে গভীর বনের মধ্যে নামিয়ে দেন। ঘটনাটি ঘটেছে গত বৃহস্পতিবার ভারতের মধ্যপ্রদেশের দামোহ জেলায়। আধা ঘণ্টা পথে অসহায়ভাবে বসে থাকার পর দুজন আইনজীবী তাঁদের দেখতে পান। রাম সিং তখন বৃষ্টির মধ্যে পাঁচ দিন বয়সী শিশুসন্তান ও মাকে খাওয়ানোর চেষ্টা করছিলেন। পাশেই পড়ে ছিলেন তাঁর স্ত্রীর লাশ। পরে ওই দুই আইনজীবী একটি ট্যাক্সির ব্যবস্থা করে তাঁদের উদ্ধার করেন।রাম সিংয়ের মা সুনিয়া বাঈ জানান, তাঁর পুত্রবধূ মল্লি বাঈ কয়েক দিন আগে সন্তান প্রসবের পর থেকেই অসুস্থ ছিলেন। এ জন্য তাঁরা উন্নত চিকিৎসার জন্য মল্লিকে নিয়ে ছাত্তারপুর থেকে দামোহ যাচ্ছিলেন।

</news> 



<title>বিচারকাজ শুরু হচ্ছে ২৯ সেপ্টেম্বর</title> 
 <news>টাঙ্গাইলে আওয়ামী লীগ নেতা ফারুক আহমেদ হত্যা মামলার বিচারকাজ আগামী ২৯ সেপ্টেম্বর শুরু হচ্ছে। জেলার অতিরিক্ত দায়রা জজ আদালতের বিচারক আবুল মনসুর মিয়া গত বৃহস্পতিবার অভিযোগ গঠনের দিন ধার্য করেন।
নিহত ফারুক টাঙ্গাইল জেলা ছাত্রলীগের সাধারণ সম্পাদক ও সভাপতি ছিলেন। একাত্তরে মুক্তাঞ্চল থেকে প্রকাশিত রণাঙ্গন নামের একটি পত্রিকার সহসম্পাদক ছিলেন। পঁচাত্তরে বঙ্গবন্ধু হত্যাকাণ্ডের পর ‘প্রতিরোধ যুদ্ধে’ অংশ নিয়ে তিনি পঙ্গু হন। ২০১৩ সালের ১৮ জানুয়ারি শহরের কলেজপাড়া এলাকার নিজ বাসার কাছে ফারুক আহমেদের গুলিবিদ্ধ লাশ পাওয়া যায়। পরে তাঁর স্ত্রী নাহার আহমেদ বাদী হয়ে টাঙ্গাইল সদর থানায় হত্যা মামলা দায়ের করেন। মামলায় অজ্ঞাতনামা ব্যক্তিদের আসামি করা হয়।
গোয়েন্দা পুলিশ চলতি বছরের ৩ ফেব্রুয়ারি এই মামলায় অভিযোগপত্র দেয়। এতে বলা হয়েছে, ২০১২ সালের শেষ দিকে ফারুক আহমেদ জেলা আওয়ামী লীগের সাধারণ সম্পাদক পদে প্রার্থী হতে তৎপরতা শুরু করেন। একই পদে টাঙ্গাইল-৩ আসনে (ঘাটাইল) আওয়ামী লীগের সাংসদ আমানুর রহমানের এক ভাইও প্রার্থী ছিলেন। প্রতিদ্বন্দ্বিতা থেকে ফারুককে বিরত রাখতে না পেরে ওই সাংসদ ও তাঁর ভাইয়েরা ফারুককে পরিকল্পিতভাবে হত্যা করেন। আদালত এপ্রিল মাসে অভিযোগপত্র গ্রহণ করেন। অভিযোগপত্রে আমানুর, তাঁর তিন ভাইসহ মোট ১৪ জনকে অভিযুক্ত করা হয়। আমানুরের ভাইয়েরা হলেন টাঙ্গাইল পৌরসভার সাবেক মেয়র সহিদুর রহমান খান (মুক্তি), ব্যবসায়ী নেতা জাহিদুর রহমান খান (কাকন) ও ছাত্রলীগের সাবেক কেন্দ্রীয় সহসভাপতি সানিয়াত খান (বাপ্পা)। আর বাকি ১০ জন আসামি হলেন সাংসদ আমানুরের ঘনিষ্ঠ সহযোগী কবির হোসেন, আনিছুল ইসলাম (রাজা), মোহাম্মদ আলী, সমীর ও ফরিদ আহমেদ, আমানুরের দারোয়ান বাবু, যুবলীগের তৎকালীন নেতা আলমগীর হোসেন (চান), নাসির উদ্দিন (নুরু), ছানোয়ার হোসেন ও সাবেক পৌর কমিশনার মাছুদুর রহমান। এর মধ্যে আলী, সমীর, ফরিদ ও আনিছুলকে পুলিশ গ্রেপ্তার করেছে। বাকিরা সবাই পলাতক। পরে বিচারিক হাকিম আদালত আমানুর, তাঁর তিন ভাইসহ পলাতক ১০ আসামির বিরুদ্ধে হুলিয়া ও ক্রোক পরোয়ানা জারি করেন। তাঁদের আদালতে হাজির হওয়ার জন্য পত্রিকায় বিজ্ঞপ্তিও দেওয়া হয়। তারপরও হাজির না হওয়ায় তাঁদের অনুপস্থিতিতে বিচারকাজ শুরু হচ্ছে। এদিকে জেলাম্যাজিস্ট্রেট মামলাটি দ্রুত বিচার ট্রাইব্যুনালে স্থানান্তরের জন্য স্বরাষ্ট্র মন্ত্রণালয়ে চিঠি দিয়েছেন।    </news> 



<title>হালিমার ভালোবাসার মানুষটি আর নেই</title> 
 <news>প্রতিদিন ভোরে উঠে প্রতিবন্ধী স্বামীকে নামাজের জন্য অজু করানো। এরপর সকালে নাশতা খাওয়ানো, দুপুরে গোসল করানো, কাপড় পরানো, আর রাতে তাঁকে পিঠে নিয়ে সারা গ্রাম ঘুরে বেড়ানো।
হাসিমুখে এসব করতেন হালিমা বেগম (৫২)। এখন আর তাঁকে এগুলো করতে হবে না। কারণ তাঁর ভালোবাসার মানুষ স্বামী আমজাদ আলী (৬০) আর নেই। গত শনিবার তিনি নিজ বাড়িতে মারা গেছেন।
শেরপুরের নালিতাবাড়ী উপজেলার রানীগাঁও গ্রামের বাসিন্দা হালিমা ও আমজাদ। ৩৭ বছর আগে তাঁদের বিয়ে হয়। দুজনই অন্যের বাড়িতে কাজ করতেন। জমানো টাকায় ৩০ শতাংশ আবাদি জমি কেনেন। কিন্তু ২০০৫ সালে ‘বারজার’ রোগের কারণে আমজাদের ডান পা কেটে ফেলতে হয়। এক পায়ে ভর করে কিছুটা চলতে-ফিরতে পারতেন। কিন্তু চার বছরের ব্যবধানে দুই পা-ই কোমর পর্যন্ত কেটে ফেলতে হয়। এরপরও হাসিমুখে স্বামীর সেবাযত্ন করে আসছিলেন হালিমা।
এ কাহিনি নিয়ে ২০১৫ সালে বিশ্ব ভালোবাসা দিবসে প্রথম আলোয় ‘হালিমার ভালোবাসার গল্প’ শিরোনামে একটি প্রতিবেদন প্রকাশিত হয়। এরপর দেশ-বিদেশের অনেকেই পরিবারটির প্রতি সহযোগিতার হাত বাড়িয়ে দেন।
শনিবার রাত আড়াইটার দিকে আমজাদের মৃত্যুর সময় তাঁর পাশে ছিলেন না স্ত্রী হালিমা। ছিলেন মেয়ের বাড়িতে। হালিমা বলেন, ‘আমাকে জোর কইরা মেয়ের বাড়ি পাডাইছিল। রাতেই খবর পাইয়া ভোরবেলায় বাড়ি আইয়া দেহি, স্বামী আর নাই।’ এ বলেই বিলাপ শুরু করেন তিনি।
গতকাল রোববার দুপুরে রানীগাঁও সরকারি প্রাথমিক বিদ্যালয় মাঠে জানাজা শেষে রানীগাঁও কবরস্থানে আমজাদের লাশ দাফন করা হয়।    </news> 



<title>জাতীয়করণের দাবিতে মানববন্ধন</title> 
 <news>যশোরের বাঘারপাড়া উপজেলার শহীদ সিরাজুদ্দীন হোসেন কলেজ জাতীয়করণের দাবিতে মানববন্ধন হয়েছে। গতকাল রোববার বেলা সোয়া ১১টা থেকে ১২টা পর্যন্ত কলেজটির শিক্ষক ও শিক্ষার্থীরা খাজুরা এলাকায় কলেজের সামনে যশোর-মাগুরা মহাসড়কে অবস্থান নিয়ে এ কর্মসূচি পালন করেন। এ সময় সংক্ষিপ্ত সমাবেশ হয়।
সমাবেশে কলেজের অধ্যক্ষ মো. আবদুর রাজ্জাক বলেন, ‘বাংলাদেশের মহান মুক্তিযুদ্ধের কলমসৈনিক শহীদ বুদ্ধিজীবী সিরাজুদ্দীন হোসেনের নামে ১৯৭২ সালে কলেজটি প্রতিষ্ঠিত হয়। বঙ্গবন্ধু শেখ মুজিবুর রহমানের নির্দেশেই সিরাজুদ্দিন হোসেনের নামে কলেজের নামকরণ হয়। ৮ একর ৫২ শতক জমির ওপর প্রতিষ্ঠিত এ কলেজে বর্তমানে ৩ হাজার ১২ জন শিক্ষার্থী লেখাপড়া করছে। গত চার বছরে উচ্চমাধ্যমিক ও স্নাতক শ্রেণির ফলাফলে পাসের হার ৮৫ শতাংশের ওপরে রয়েছে; যা উপজেলার যেকোনো কলেজের তুলনায় বেশি। অথচ উপজেলার সেরা কলেজটি বাদ দিয়ে সম্প্রতি বাঘারপাড়া ডিগ্রি কলেজ নামের একটি কলেজ জাতীয়করণের তালিকায় স্থান পেয়েছে; যা দেখে আমরা বিস্মিত হয়েছি। সরকারের এ সিদ্ধান্ত মুক্তিযুদ্ধের চেতনাবিরোধী। সুতরাং অবিলম্বে এ সিদ্ধান্ত বাতিল করে মুক্তিযুদ্ধের শহীদ বুদ্ধিজীবীর নামের এ কলেজটি জাতীয়করণ করা হোক।’ আরও বক্তব্য দেন কলেজের উপাধ্যক্ষ আমিনুর রহমান, কলেজ পরিচালনা পর্ষদের সদস্য আবদুল হামিদ, শিক্ষক আবু সাঈদ মো. আতিকুর রহমান, গোলাম মোর্শেদ, অজয় কুমার মণ্ডল, তপন কুমার বিশ্বাস, মৃণাল কান্তি বিশ্বাস, কাইয়ুম হোসেন, আবু উবায়দা, সোহেল রানা, মিনা আক্তার, সঞ্চিতা রানী রায়, ফিরদৌসী জাহান প্রমুখ। সম্প্রতি জাতীয়করণের তালিকায় অন্তর্ভুক্ত হওয়া বাঘারপাড়া ডিগ্রি কলেজের শিক্ষার্থী ও ফলাফলের চিত্র জানতে চাইলে উপাধ্যক্ষ জাকির হোসেন প্রথম আলোকে বলেন, ৫ একর জামির ওপরে ১৯৭৩ সালে বাঘারপাড়া ডিগ্রি কলেজ প্রতিষ্ঠিত হয়। বর্তমানে ১ হাজারের ওপরে শিক্ষার্থী লেখাপড়া করছে। উচ্চমাধ্যমিক, কারিগরি ও স্নাতক শ্রেণির ফলাফলে পাসের হার ৮০ শতাংশের ওপর। এ কারণে কলেজটি জাতীয়করণের দাবিদার। তা ছাড়া কলেজটি উপজেলা সদরে প্রতিষ্ঠিত হওয়ায় অগ্রধিকার পেয়েছে।</news> 



<title>নারায়ণগঞ্জে পশুর হাট দখলের চেষ্টা!</title> 
 <news>নারায়ণগঞ্জ সিটি করপোরেশন সিদ্ধিরগঞ্জ মুক্তিযোদ্ধা সমবায় সমিতিকে নগরীর গোদনাইলের ইব্রাহীম কম্পোজিট টেক্সটাইল মিলের মাঠে কোরবানির পশুর অস্থায়ী হাটের ইজারা দিয়েছে। কিন্তু একটি মহল সেখানে বাঁশের খুঁটি পুঁতে হাটের দখল নেওয়ার চেষ্টা করছে বলে অভিযোগ পাওয়া গেছে। স্থানীয় সূত্রে জানা গেছে, সিটি করপোরেশন আট বছর ধরে রপ্তানিকারক প্রতিষ্ঠান ইব্রাহীম কম্পোজিট টেক্সটাইল মিলের মাঠে কোরবানির পশুর হাট ইজারা দিচ্ছে। এ বছর দরপত্রের মাধ্যমে ২৫ লাখ ৯৩ হাজার ৭৫০ টাকা জমা দিয়ে হাটের ইজারা পেয়েছেন সিদ্ধিরগঞ্জ মুক্তিযোদ্ধা সমবায় সমিতির পক্ষে এর চেয়ারম্যান জুলহাস ভূঁইয়া। কিন্তু ২ নম্বর ঢাকেশ্বরী বাসস্ট্যান্ড ও বাজার, আরামবাগ, ভূঁইয়াপাড়া, ধনকুন্ডা, বাড়ৈপাড়া ও হাটের আশপাশের শতাধিক সন্ত্রাসী ও মাদক ব্যবসায়ী ২৪ আগস্ট হাটের নির্ধারিত মাঠে মহড়া দিয়ে সেখানে হাট বসানোর জন্য বাঁশের খুঁটি পুঁতে প্যান্ডেল নির্মাণ শুরু করে। এলাকাবাসীর অভিযোগ, সন্ত্রাসী ইফতেখার আলম ওরফে খোকনসহ আরও অনেকে মুক্তিযোদ্ধাদের কাছে হাটের ৫০ শতাংশ মালিকানা দাবি করেছেন। এটা না হলে তাঁরা মুক্তিযোদ্ধাদের হাট বসাতে দেবেন না। হাটের ইজারাদার মুক্তিযোদ্ধা সমবায় সমিতির চেয়ারম্যান জুলহাস ভূঁইয়া বলেন, মুক্তিযোদ্ধারা সিটি করপোরেশনের তহবিলে প্রায় ২৬ লাখ টাকা জমা দিয়ে হাটের ইজারা পেয়েছেন। কিন্তু সন্ত্রাসীরা আগেই হাট দখল করে নেওয়ায় মুক্তিযোদ্ধারা আর্থিক ক্ষতির মুখে পড়েছেন। তিনি অভিযোগ করেন, পুলিশের উপস্থিতিতে সন্ত্রাসীরা হাট দখল করে প্যান্ডেল নির্মাণ করে। ইফতেখার আলম বলেন, ‘মাঠে পালাগানের আয়োজন করা হবে। তাই প্যান্ডেল করা হয়েছে। আমরা কোনো হাট দখল করিনি। আমাদের নামে মিথ্যা অপবাদ দেওয়া হচ্ছে।’ ইব্রাহীম কম্পোজিট টেক্সটাইল মিলের মহাব্যবস্থাপক (জিএম) আফজাল হোসেন বলেন, ‘আমাদের মাঠে সিটি করপোরেশন কোরবানির পশুর হাট বসায়। এবার দুই পক্ষ হাট বসাতে চাওয়ায় উত্তেজনা দেখা দিয়েছে। বিষয়টি আমরা পুলিশকে জানিয়েছি।’ সিটি করপোরেশনের প্রধান নির্বাহী কর্মকর্তা (ভারপ্রাপ্ত) মাহমুদুর রহমান হাবিব বলেন, ইব্রাহীম কম্পোজিট টেক্সটাইল মিলের মাঠ কোরবানির পশুর হাট বসানোর জন্য সিদ্ধিরগঞ্জ মুক্তিযোদ্ধা সমবায় সমিতিকে ইজারা দেওয়া হয়েছে। সিটি করপোরেশনের আরও কয়েকটি পশুর হাটের পুনঃদরপত্র ডাকা হয়েছে। পুরো দরপত্র-প্রক্রিয়া সম্পন্ন শেষে কোরবানির পশুর হাট ও ইজারাদারদের তালিকা আইনশৃঙ্খলা রক্ষাকারী বাহিনীকে আগামী দু-এক দিনের মধ্যে লিখিতভাবে জানানো হবে। সিদ্ধিরগঞ্জ থানার ভারপ্রাপ্ত কর্মকর্তা (ওসি) মো. শরাফতউল্লাহ জানান, সেখানে দুই পক্ষ হাট বসাতে চাওয়ায় আইনশৃঙ্খলা পরিস্থিতি নিয়ন্ত্রণে পুলিশ মোতায়েন করা হয়েছে। সেখানে এখন কাউকে ঢুকতে দেওয়া হবে না।</news> 



<title>মেঘনা সেতুর টোল প্লাজার পাশের সড়কের দুরবস্থা</title> 
 <news>নারায়ণগঞ্জের সোনারগাঁ উপজেলার মেঘনা সেতুর টোল প্লাজার পাশ থেকে লঞ্চঘাট পর্যন্ত সড়কটি এক বছর ধরে মেরামত করা হচ্ছে না। বড় বড় গর্ত হয়ে যাওয়ায় সড়কটি যানবাহন চলাচলের অনুপযোগী হয়ে পড়েছে।
গতকাল রোববার সরেজমিনে দেখা যায়, সড়কটির বিভিন্ন অংশে বড় বড় গর্তের হয়ে বৃষ্টির পানি জমে আছে। এলাকাবাসী বলেন, এ সড়ক দিয়ে বাস-ট্রাকসহ অসংখ্য গাড়ি চলাচল করে। এ সড়ক ব্যবহার করে মেঘনা লঞ্চঘাট দিয়ে নদীপথে কুমিল্লার মেঘনা, হোমনা ও দাউদকান্দি উপজেলার চরাঞ্চলের একাংশের মানুষ ঢাকা-নারায়ণগঞ্জ যাতায়াত করে। পিরোজপুর ইউনিয়নের কাদিরগঞ্জ, প্রতাপেরচর, ঝাউচর গ্রামের মানুষও এ সড়ক দিয়ে আসা-যাওয়া করে। এ সড়কের আশপাশের এলাকায় মেঘনা শিল্পনগরী স্কুল অ্যান্ড কলেজ এবং প্রতাবনগর সরকারি প্রাথমিক বিদ্যালয় আছে। এ ছাড়া স্থানীয় ১০টি শিল্পপ্রতিষ্ঠানের বড় বড় ট্রাক এ সড়ক দিয়েই আসা-যাওয়া করে।
মেঘনা শিল্পনগরী স্কুল অ্যান্ড কলেজের একাদশ শ্রেণির শিক্ষার্থী নওরিন সুলতানা ও আবিদ আজাদ বলেন, দুরবস্থার জন্য রিকশাচালকেরা এ সড়কে যেতে চান না। হেঁটে কষ্ট করে তাদের শিক্ষাপ্রতিষ্ঠানে যেতে হয়।
পিরোজপুর ইউনিয়ন পরিষদের (ইউপি) চেয়ারম্যান মাসুদুর রহমান বলেন, সড়কটি নারায়ণগঞ্জ সড়ক বিভাগের অধীনে। তাই সড়কটির মেরামত তাঁরা করতে পারছেন না। নারায়ণগঞ্জ সড়ক বিভাগের উপবিভাগীয় প্রকৌশলী জাকিরুল আলম বলেন, মন্ত্রণালয় থেকে অর্থ বরাদ্দ না আসায় তাঁরা সড়কটি মেরামত করতে পারছেন না। ইউএনও আবু নাছের ভূঞা বলেন, এলাকাবাসী ও শিক্ষাপ্রতিষ্ঠানের শিক্ষকেরা এ সড়কটি জরুরি ভিত্তিতে মেরামত করার জন্য তাঁর কাছে অনুরোধ জানিয়েছেন। বিষয়টি সওজের প্রকৌশলীদের জানিয়েছেন।</news> 



<title>পোশাক কারখানায় ‘ভূত’ আতঙ্ক</title> 
 <news>ঢাকার আশুলিয়ার নরসিংহপুরের একটি পোশাক কারখানার শ্রমিকদের মধ্যে ‘ভূত’ আতঙ্ক দেখা দিয়েছে। আতঙ্কে গত শনি ও গতকাল রোববার ওই কারখানার অর্ধশতাধিক শ্রমিক অসুস্থ হয়ে পড়েন। আশুলিয়ার নারী ও শিশু স্বাস্থ্যকেন্দ্রের উপব্যবস্থাপক (জনসংযোগ) হারুন-অর-রশীদ বলেন, অসুস্থ শ্রমিকেরা গা-ঝিমঝিম, হাত-পা ও পেটে ব্যথা, বমি বমি ভাব ও অচেতন হয়ে পড়া ইত্যাদি উপসর্গ নিয়ে তাঁদের হাসপাতালে ভর্তি হন। তবে বিষয়টি মনস্তাত্ত্বিক বলে মনে হচ্ছে। শিল্প পুলিশ, শ্রমিক ও হাসপাতাল সূত্রে জানা গেছে, ডেকো ডিজাইন নামের ওই কারখানায় শনিবার দুপুরের খাবারের পর কয়েকজন শৌচাগারে গিয়ে অসুস্থ হয়ে পড়েন। এ খবর প্রচার হওয়ার পরপরই কারখানার ছয়তলা ভবনের বিভিন্ন তলার শ্রমিকদের মধ্যে ভূতের আতঙ্ক ছড়িয়ে পড়ে। এ সময় একের পর এক শ্রমিক অসুস্থ হতে থাকেন। তাঁদের মধ্যে ৪৯ জনকে চিকিৎসার জন্য স্থানীয় নারী ও শিশু স্বাস্থ্যকেন্দ্রে নিয়ে যাওয়া হয়। চিকিৎসা নিয়ে ওই রাতেই বাসায় ফিরে যান শ্রমিকেরা। গতকাল সকাল আটটার দিকে কাজ শুরুর কিছু সময় পর শ্রমিকদের মধ্যে আবার ভূতের আতঙ্ক ছড়িয়ে পড়ে। এ সময় কয়েকজন শ্রমিক অসুস্থ হয়ে পড়েন। তাঁদের মধ্যে দুই শ্রমিককে নারী ও শিশু স্বাস্থ্যকেন্দ্রে চিকিৎসা দেওয়া হয়। অসুস্থ শ্রমিক সাথী দাস বলেন, শৌচাগারে কিছু একটা দেখে তাঁদের কয়েকজন সহকর্মী অসুস্থ হয়ে পড়েন। এই খবর প্রচার হওয়ার পরপরই পুরো কারখানায় ভূতের আতঙ্ক ছড়িয়ে পড়ে। মুহূর্তের মধ্যে তাঁরা হাত-পা ও পেটে ব্যথাসহ মাথা ঘোরা ও বমি বমি ভাব অনুভব করতে থাকেন। একপর্যায়ে তাঁদের অনেকে অচেতন হয়ে পড়েন। শনিবারের ঘটনার পর কর্মকর্তাদের সঙ্গে কথা বলার জন্য কারখানায় গেলে নিরাপত্তাকর্মীদের বাধার কারণে ভেতরে ঢোকা যায়নি। পরে হাসপাতাল থেকে কারখানার এক কর্মকর্তার মুঠোফোন নম্বর সংগ্রহ করে কথা বলার চেষ্টা করা হয়। ওই কর্মকর্তা ফোন ধরলেও এ বিষয়ে কথা বলেননি। গতকালের ঘটনার পরও কারখানায় ঢুকতে না পারায় কর্তৃপক্ষের সঙ্গে কথা বলা যায়নি। শিল্প পুলিশ আশুলিয়া জোনের পরিচালক (পুলিশ সুপার) মোস্তাফিজুর রহমান গতকাল কারখানা পরিদর্শন শেষে প্রথম আলোকে বলেন, কারখানা পরিদর্শন করে শ্রমিকদের মধ্যে ভূতের আতঙ্ক ছড়ানোর মতো কোনো আলামত বা কারণ খুঁজে পাওয়া যায়নি। তবে শ্রমিকদের মধ্যে ভূতের আতঙ্ক লক্ষ করা গেছে।</news> 



<title>পিকআপের ধাক্কায় আশুলিয়ায় ট্রাফিক কনস্টেবল নিহত</title> 
 <news>ঢাকার সাভারের আশুলিয়া বাজারের কাছে পিকআপ ভ্যানের ধাক্কায় নিটুল ফকির (৩৯) নামের এক ট্রাফিক কনস্টেবল নিহত হয়েছেন। গতকাল রোববার সকালে আশুলিয়া ট্রাফিক বক্সের সামনে এ ঘটনা ঘটে। নিটুল ফকির ফরিদপুরের নগরকান্দা থানার চৌষাড়া গ্রামের শফিউদ্দিনের ছেলে। তিনি সাভার ট্রাফিক বিভাগে কর্মরত ছিলেন। সাভার ট্রাফিক বিভাগ সূত্রে জানা গেছে, আশুলিয়া বাজারের কাছে আবদুল্লাহপুর-বাইপাইল সড়কে দায়িত্ব পালনের জন্য গতকাল সকালে নিটুল সাভার থেকে আশুলিয়া যান। সকাল সাতটার দিকে বাস থেকে নেমে রাস্তা পার হয়ে সড়কসংলগ্ন ট্রাফিক বক্সে ঢোকার সময় ঢাকা থেকে বাইপাইলগামী একটি পিকআপ তাঁকে ধাক্কা দিয়ে পালিয়ে যায়। এতে নিটুল সড়কে পড়ে গিয়ে অচেতন হয়ে পড়েন। স্থানীয় ব্যক্তিদের সহায়তায় সহকর্মীরা তাঁকে উদ্ধার করে হাসপাতালে নেওয়ার পথে তিনি মারা যান। পরে তাঁর লাশ সাভার থানায় নেওয়া হয়। সেখানে জানাজা শেষে ময়নাতদন্ত ছাড়াই তাঁর লাশ স্বজনদের কাছে হস্তান্তর করা হয়। এ ব্যাপারে সাভার ট্রাফিকের পরিদর্শক ফরহাদ হায়দার গতকাল সকাল ১০টার দিকে মুঠোফোনে প্রথম আলোকে বলেন, ঘটনার পর পিকআপটি দ্রুত পালিয়ে যায়। এ ঘটনায় আশুলিয়া থানায় মামলার প্রস্তুতি চলছে।  </news> 



<title>জঙ্গিবাদের বিরুদ্ধে মিছিল মানববন্ধন, মতবিনিময়</title> 
 <news>নরসিংদীতে গতকাল রোববার জঙ্গিবাদের বিরুদ্ধে মিছিল ও মানববন্ধন করেছে জেলা আইনজীবী সমিতি। একই দিন মানিকগঞ্জে সন্ত্রাস ও জঙ্গিবিরোধী কমিটির সদস্যদের নিয়ে মতবিনিময় সভা অনুষ্ঠিত হয়। মুন্সিগঞ্জে ৩৭টি মাদ্রাসার শিক্ষার্থী-শিক্ষকেরা মানববন্ধন করেন। প্রথম আলোর প্রতিনিধিদের পাঠানো খবর: মানিকগঞ্জ: জেলা প্রশাসকের কার্যালয়ে মতবিনিময় সভার আয়োজন করে জেলা প্রশাসন। বেলা ১১টার দিকে সভা শুরু হয়। এতে জেলা প্রশাসক রাশিদা ফেরদৌসের সভাপতিত্বে বক্তব্য দেন ডিজিএফআইয়ের সাভার সেনানিবাসের অধিনায়ক কর্নেল এস এম ইমরান উজ্জামান, জেলা সন্ত্রাস ও জঙ্গিবিরোধী কমিটির সদস্যসচিব আবদুস সালাম, অতিরিক্ত জেলা ম্যাজিস্ট্রেট অঞ্জনা খান মজলিশ, এনএসআইয়ের জেলার উপপরিচালক মো. জিল্লুর রহমান প্রমুখ। অনুষ্ঠানে জেলার সাতটি উপজেলার সন্ত্রাস ও জঙ্গিবিরোধী কমিটির সভাপতি ও সাধারণ সম্পাদকেরা উপস্থিত ছিলেন। সভায় বিভিন্ন শ্রেণি-পেশার লোকজনকে নিয়ে কমিটির মাধ্যমে নিয়মিত জঙ্গিবিরোধী কার্যক্রম পরিচালনার ওপর তাগিদ দেওয়া হয়। নরসিংদী: বেলা ১১টায় জেলা আইনজীবী সমিতির কার্যালয়ের সামনে থেকে মিছিলটি শুরু হয়ে জজ আদালতের সামনে শেষ হয়। পরে সেখানে মানববন্ধন অনুষ্ঠিত হয়। মানববন্ধন চলাকালে জেলা আইনজীবী সমিতির সভাপতি এস এম বশিরুল কাদেরের সভাপতিত্বে বক্তব্য দেন জেলা পরিষদের প্রশাসক মো. আসাদোজ্জামান, সরকারি কৌঁসুলি (পিপি) ফজলুল হক, জেলা আইনজীবী সমিতির সাধারণ সম্পাদক খোরশেদ আলম ভূঁইয়া, জেলা কৃষক লীগের সাধারণ সম্পাদক নজরুল ইসলাম প্রমুখ। বক্তারা বলেন, ‘সন্ত্রাস ও জঙ্গিবাদকে যেন আমরা প্রশ্রয় না দিই। আইনের আওতায় আনার পর আমরা কেউ তাদের জামিন বা মুক্তির ব্যাপারেও সুপারিশ করব না। এটা হলে দেশ থেকে সন্ত্রাস ও জঙ্গিবাদ নির্মূল করা সম্ভব হবে। তাই আমাদের সচেতনভাবে এ ব্যাপারে উদ্যোগ নেওয়া দরকার।’ মুন্সিগঞ্জ: জেলার ৩৭টি মাদ্রাসার শিক্ষক ও শিক্ষার্থীদের অংশগ্রহণে বেলা ১১টায় ঘণ্টাব্যাপী মানববন্ধন হয়। আলিয়া মাদ্রাসাভিত্তিক সংগঠন বাংলাদেশ জমিয়াতুল মোদার্রেছীন মুন্সিগঞ্জ জেলা শাখার উদ্যোগে ৩৭টি দাখিল, আলিম, কামিল ও ফাজিল মাদ্রাসার সাত শতাধিক শিক্ষক, শিক্ষার্থী ও কর্মচারীরা অংশ নেন। মানববন্ধনে প্রধান অতিথি হিসেবে সাংসদ মৃণাল কান্তি দাস উপস্থিত ছিলেন। বাংলাদেশ জমিয়াতুল মোদার্রেছীন মুন্সিগঞ্জ জেলা শাখার সভাপতি সিরাজদিখানের ইসলামপুর কামিল মাদ্রাসার অধ্যক্ষ এ বি এম মহিউদ্দিন হোসাইনীর সভাপতিত্বে মানববন্ধন চলাকালে বক্তব্য দেন জেলা প্রশাসক মো. সাইফুল হাসান, অতিরিক্ত জেলা প্রশাসক (সার্বিক, শিক্ষা ও আইসিটি) মোহাম্মদ হারুন অর রশীদ, অতিরিক্ত পুলিশ সুপার মোহাম্মদ মোস্তাফিজুর রহমান, মুন্সিগঞ্জ পৌরসভার মেয়র মোহাম্মদ ফয়সাল, জেলা শিক্ষা কর্মকর্তা শরিফুল ইসলাম, সম্মিলিত সাংস্কৃতিক জোটের সভাপতি মতিউল ইসলাম প্রমুখ।  </news> 



<title>‘ব্যানার-পোস্টারে ছবি দিলেই নেতা হওয়া যায় না’</title> 
 <news>বঙ্গবন্ধুর আদর্শ লালন করতে হবে। নিজের ছবি-সংবলিত ব্যানার, পোস্টার দিয়ে নেতা হওয়া যায় না। ছবি দিয়ে নিজেকে প্রতিষ্ঠিত করা যায় না। এসব চর্চা বন্ধ হওয়া উচিত। বঙ্গবন্ধু শেখ মুজিবুর রহমানের ৪১তম শাহাদতবার্ষিকী উপলক্ষে গতকাল রোববার জাহাঙ্গীরনগর বিশ্ববিদ্যালয়ে ছাত্রলীগ আয়োজিত আলোচনা সভায় সড়ক পরিবহন ও সেতুমন্ত্রী ওবায়দুল কাদের এসব কথা বলেন। দুপুর ১২টার দিকে বিশ্ববিদ্যালয়ের জহির রায়হান মিলনায়তনে অনুষ্ঠিত সভায় সভাপতিত্ব করেন বিশ্ববিদ্যালয় শাখা ছাত্রলীগের সভাপতি মাহমুদুর রহমান। সভায় প্রধান অতিথির বক্তব্যে মন্ত্রী বলেন, রাজনীতি করতে হলে আদর্শ ও সৌজন্যবোধের প্রয়োজন রয়েছে। রাজনীতি থেকে সৌজন্যবোধ কমে যাচ্ছে। নতুনদের সৌজন্যবোধের পরিচয় দিতে হবে।  অনুষ্ঠানে বিশেষ অতিথি হিসেবে বক্তব্য দেন বিশ্ববিদ্যালয়ের উপাচার্য অধ্যাপক ফারজানা ইসলাম, আওয়ামী লীগের কেন্দ্রীয় কমিটির সদস্য এ কে এম এনামুল হক, ছাত্রলীগের কেন্দ্রীয় কমিটির সভাপতি সাইফুর রহমান, সাধারণ সম্পাদক এস এম জাকির হোসাইন। অনুষ্ঠান পরিচালনা করেন বিশ্ববিদ্যালয় শাখা ছাত্রলীগের সাধারণ সম্পাদক রাজিব আহমেদ।  </news> 



<title>কেমিক্যালের গুদামে আগুন</title> 
 <news>গাজীপুরের টঙ্গীর পূর্ব আরিচপুর এলাকায় গতকাল রোববার সকালে রাসায়নিক দ্রব্যের একটি গুদামে অগ্নিকাণ্ডের ঘটনা ঘটে। আগুনে হাজি কেমিক্যাল নামে দোকানের ওই গুদামে থাকা বিভিন্ন মালামাল পুড়ে গেছে। টঙ্গীর ফায়ার সার্ভিস ও স্থানীয় সূত্রে জানা গেছে, গতকাল সকাল পৌনে ছয়টার দিকে আল মাহমুদের রাসায়নিকের গুদামে আগুন লাগে। এতে গুদামে থাকা রাসায়নিক ও বিভিন্ন মালামাল পুড়ে যায়। প্রায় দুই ঘণ্টার চেষ্টায় আগুন নেভানো হয়। গুদামে বিভিন্ন ড্রামে ও কনটেইনারে পোশাক কারখানা বা ওয়াশিং কারখানায় ব্যবহারযোগ্য বিভিন্ন রাসায়নিক ছিল। তবে ক্ষয়ক্ষতির পরিমাণ তাৎক্ষণিকভাবে নিরূপণ 
 করা যায়নি। </news> 



<title>কালীগঞ্জে মন্দিরের প্রতিমা ভাঙচুর</title> 
 <news>গাজীপুরের কালীগঞ্জে প্রতিমা ভাঙচুর করেছে দুর্বৃত্তরা। গত শনিবার রাতে উপজেলার কাপাইস গ্রামের একটি পূজামণ্ডপে এ ঘটনা ঘটে। এ ঘটনায় গতকাল রোববার দুপুরে কাপাইস দুর্গামন্দিরের সভাপতি কালীগঞ্জ থানায় সাধারণ ডায়েরি (জিডি) করেছেন। গতকাল বিকেলে কালীগঞ্জ উপজেলা নির্বাহী কর্মকর্তা (ইউএনও) মো. মনিরুজ্জামান, থানার ভারপ্রাপ্ত কর্মকর্তা (ওসি) মো. আলম চাঁদ ও গাজীপুর জেলা পূজা উদ্‌যাপন পরিষদের সভাপতি মণীন্দ্র চন্দ্র মণ্ডল ঘটনাস্থল পরিদর্শন করেছেন। কালীগঞ্জ উপজেলা পূজা উদ্‌যাপন পরিষদের সভাপতি প্রণয় কুমার দাস জানান, আসন্ন দুর্গাপূজা উপলক্ষে দেশের অন্যান্য স্থানের মতো উপজেলার কাপাইস দুর্গামন্দিরেও আচার্য দিয়ে প্রতিমা নির্মাণের কাজ চলছে। শনিবার রাত পৌনে ১২টার দিকে ওই মন্দিরের আচার্যরা নির্মাণকাজ শেষ করে ঘুমাতে যান। গতকাল ভোরে মন্দিরের সহসভাপতি মন্দিরে গিয়ে দেখেন, কে বা কারা গণেশ, কার্তিক, অসুর, সিংহ প্রতিমা ভাঙচুর করেছে। পরে বিষয়টি স্থানীয় জামালপুর ইউনিয়ন পরিষদের (ইউপি) চেয়ারম্যানকে অবগত করলে তিনি ইউএনও ও থানার ওসিকে জানান। পরে তাঁরা ঘটনাস্থল পরিদর্শন করেন। এ ঘটনায় মন্দিরের সভাপতি ও কালীগঞ্জ শ্রমিক বিশ্ববিদ্যালয় কলেজের শিক্ষক নয়ন চন্দ্র দাস কালীগঞ্জ থানায় জিডি করেন। কালীগঞ্জ থানার ওসি মো. আলম চাঁদ বলেন, ‘ঘটনাস্থল পরিদর্শন করেছি। এ ঘটনায় আমরা প্রয়োজনীয় ব্যবস্থা গ্রহণ করব।’  </news> 



<title>বাঁশখালীর কৃষক হত্যা মামলায় ছয়জনের যাবজ্জীবন</title> 
 <news>চট্টগ্রামের বাঁশখালীর কৃষক শফিকুল ইসলাম হত্যা মামলায় ছয়জনকে যাবজ্জীবন কারাদণ্ড দিয়েছেন আদালত। গতকাল রোববার বিকেলে প্রথম অতিরিক্ত চট্টগ্রাম জেলা ও দায়রা জজ মো. সিরাজদ্দৌলা কুতুবী এ রায় দেন। ১৬ জন সাক্ষীর সাক্ষ্য শেষে আদালত এ রায় দেন। দণ্ডাদেশপ্রাপ্ত ব্যক্তিরা হলেন মফিজ উদ্দিন, মোজাহের আহমেদ, নূর হোসেন, মেজবাহ উদ্দিন, আহমেদ হোসেন ও আবু আহমেদ। তাঁদের মধ্যে পলাতক রয়েছেন মেজবাহ উদ্দিন, আহমেদ হোসেন ও আবু আহমেদ। রায় ঘোষণার পর বাকি তিন আসামিকে কারাগারে পাঠানো হয়। এ ছাড়া অভিযোগ প্রমাণিত না হওয়ায় এই মামলার আরও ছয় আসামিকে বেকসুর খালাস দেন আদালত। মামলা পরিচালনাকারী সরকারি কৌঁসুলি মো. আবদুর রশিদ প্রথম আলোকে বলেন, ১৯৯৯ সালের ২ মে বাঁশখালী উপজেলার বৈলছড়ি এলাকায় ধানি জমিতে গভীর নলকূপের পানি দেওয়াকে কেন্দ্র করে শফিকুল ইসলামকে দা দিয়ে কুপিয়ে হত্যা করা হয়। এ ঘটনায় তাঁর বাবা দুলা মিয়া বাদী হয়ে বাঁশখালী থানায় হত্যা মামলা করেন। ২০০৪ সালের ২৫ জানুয়ারি আসামিদের বিরুদ্ধে অভিযোগ গঠনের মধ্য দিয়ে মামলার বিচার শুরু হয়।  </news> 



<title>নোয়াখালীতে ৪৭টি দোকান উচ্ছেদ</title> 
 <news>নোয়াখালী পৌরসভার সোনাপুর বাজারের ধানহাটা এলাকায় অবৈধভাবে নির্মিত ৪৭টি দোকান উচ্ছেদ করেছে জেলা প্রশাসন। জেলা প্রশাসনের নির্বাহী ম্যাজিস্ট্রেট মো. বরমান হোসেনের নেতৃত্বে এ অভিযান চালানো হয়। তবে উচ্ছেদ হওয়া ব্যক্তিরা দাবি করছেন, পৌরসভার সাবেক মেয়র তাঁদের এই জায়গা বরাদ্দ দিয়েছেন।
অবশ্য পৌরসভা সূত্র জানায়, বিএনপি-সমর্থিত সাবেক মেয়র হারুনুর রশিদ আজাদ প্রভাব খাটিয়ে ওই জায়গা বিভিন্ন ব্যক্তির কাছে বরাদ্দ দেন। সেখানে দোকান নির্মাণ করায় সোনাপুর এলাকায় যানজট বেড়েছে। পৌরসভার বর্তমান পরিষদ ওই সব অবৈধ স্থাপনা উচ্ছেদের সিদ্ধান্ত নেয়। এ জন্য কার্যকর ব্যবস্থা নিতে পৌরসভা কর্তৃপক্ষ জেলা প্রশাসনকে অনুরোধ করে।
জেলা প্রশাসনের নির্বাহী ম্যাজিস্ট্রেট মো. বরমান হোসেন প্রথম আলোকে বলেন, অবৈধভাবে পৌরসভার জায়গায় অপরিকল্পিতভাবে এসব দোকান নির্মাণ করা হয়েছিল। পৌর কর্তৃপক্ষের অনুরোধে জেলা প্রশাসনের পক্ষে তিনি উচ্ছেদ অভিযান পরিচালনা করেন। অভিযানে ৪৭টি দোকান উচ্ছেদ করা হয়েছে। উচ্ছেদ হওয়া ব্যবসায়ী মো. সেলিম দাবি করেন, দুটি দোকানের বরাদ্দ পাওয়ার জন্য তিনি মোট ৪৪ হাজার টাকা পৌরসভার তহবিলে জমা দিয়েছেন। এর বাইরে তাঁর কাছ থেকে নগদ আরও সাড়ে ৭ লাখ টাকা নেওয়া হয়।  এ বিষয়ে সাবেক মেয়র হারুনুর রশিদ আজাদ মুঠোফোনে প্রথম আলোকে বলেন, পৌরসভার নিয়মকানুন মেনেই ওই জায়গা বিভিন্ন ব্যক্তির কাছে বরাদ্দ দেওয়া হয়। এ বিষয়ে নোয়াখালী পৌরসভার বর্তমান মেয়র সহিদ উল্যাহ খান প্রথম আলোকে বলেন, পৌরসভা এলাকায় অপরিকল্পিতভাবে এবং অবৈধভাবে যেসব স্থাপনা নির্মিত হয়েছে কিংবা দখল হয়েছে, পর্যায়ক্রমে তা উচ্ছেদ করা হবে। জনগণের স্বাভাবিক চলাচল এবং যানজট নিরসনে সব অবৈধ স্থাপনাই উচ্ছেদ করা হবে।  </news> 



<title>লক্ষ্মীপুরে জঙ্গিবাদের বিরুদ্ধে মানববন্ধন আইনজীবীদের</title> 
 <news>লক্ষ্মীপুর জেলা আইনজীবী সমিতির উদ্যোগে সন্ত্রাস ও জঙ্গিবাদবিরোধী মানববন্ধন করা হয়েছে। গতকাল রোববার দুপুরে জেলা আইনজীবী সমিতি ভবনের সামনে লক্ষ্মীপুর-চৌমুহনী সড়কে এ কর্মসূচি পালন করা হয়। বক্তারা বলেন, সন্ত্রাস-জঙ্গিবাদের বিরুদ্ধে সব শ্রেণি-পেশার মানুষকে ঐক্যবদ্ধ হয়ে কাজ করতে হবে। ইসলাম কখনো সন্ত্রাস ও জঙ্গিবাদকে সমর্থন করে না। মানববন্ধনে বক্তব্য দেন জেলা আইনজীবী সমিতির সভাপতি মো. হাফিজুর রহমান, জেলা জজ আদালতের সরকারি কৌঁসুলি মো. জসিম উদ্দিন। অন্যদের মধ্যে বক্তব্য দেন সফিক আহম্মেদ, রাসেল মাহমুদ, রহমত উল্যাহ, শামছুল আলম, আবুল বাশার প্রমুখ।  </news> 



<title>‘ভাবমূর্তি ক্ষণ্ন হয় এমন কাজ নয়’</title> 
 <news>ছাত্রলীগের ভাবমূর্তি ক্ষুণ্ন হয়, এমন যেকোনো কাজ থেকে বিরত থাকার জন্য নেতা-কর্মীদের প্রতি আহ্বান জানিয়েছেন ছাত্রলীগের সাবেক সভাপতি এইচ এম বদিউজ্জামান। তিনি বলেন, উপমহাদেশের সবচেয়ে প্রাচীন সংগঠন ছাত্রলীগ। এই সংগঠনের ভাবমূর্তি যেন কোনোভাবেই ক্ষুণ্ন না হয়। গতকাল রোববার বিকেলে চট্টগ্রামের ফটিকছড়ি পৌরসভা ছাত্রলীগের উদ্যোগে আয়োজিত বঙ্গবন্ধুর ৪১তম শাহাদতবার্ষিকী উপলক্ষে আয়োজিত স্মরণসভায় তিনি এ কথা বলেন। সভাপতি অভিযোগ করেন, ইতিহাসের মহানায়ককে খলনায়ক বানানোর চেষ্টা করেছিলেন জেনারেল জিয়া। অগণতান্ত্রিক প্রক্রিয়ায় ক্ষমতা দখল করে তিনি বাংলাদেশের গৌরবোজ্জ্বল ইতিহাসকে মুছে দিতে চেয়েছিলেন। ফটিকছড়ি পৌরসভা ছাত্রলীগের সভাপতি এস এম আবু সোয়াইবের সভাপতিত্বে স্মরণসভায় বক্তব্য দেন ফটিকছড়ি উপজেলা আওয়ামী লীগের সভাপতি আফতাব উদ্দিন চৌধুরী, ছাত্রলীগের কেন্দ্রীয় সহসভাপতি মেহেদী হাসান, আদিত্য নন্দি, মাসুদ রানা, উত্তর জেলা ছাত্রলীগের সভাপতি বখতিয়ার সাঈদ, সাধারণ সম্পাদক আবু তৈয়ব, যুগ্ম সম্পাদক মো. শিবলু, চট্টগ্রাম বিশ্ববিদ্যালয় ছাত্রলীগের সাধারণ সম্পাদক ফজলে রাব্বি, খাগড়াছড়ি জেলা ছাত্রলীগের সাধারণ সম্পাদক জহির উদ্দিন, উপজেলা স্বেচ্ছাসেবক লীগের সভাপতি এ কে আজাদ, ফটিকছড়ি উপজেলা ছাত্রলীগের আহ্বায়ক সাহেদুল আলম, ফটিকছড়ি কলেজ ছাত্রলীগের সভাপতি জামাল উদ্দিন ও সাধারণ সম্পাদক সাদেক আলী সিকদার প্রমুখ।  </news> 



<title>চোরাচালান রোধে এলাকাবাসীর সহযোগিতা চাইল বিজিবি</title> 
 <news>মানব পাচার বন্ধ করা, মাদক এবং গরু পাচার রোধে সীমান্ত এলাকার বাসিন্দাদের সহযোগিতা চেয়েছেন বর্ডার গার্ড বাংলাদেশের (বিজিবি) কর্মকর্তারা। চোরাচালানের সঙ্গে জড়িত ব্যক্তিদের অবৈধ এই কাজ থেকে ফিরে আসারও আহ্বান জানান তাঁরা। গতকাল রোববার বিকেলে ফেনীর ছাগলনাইয়া উপজেলা পরিষদ মিলনায়তনে এলাকাবাসীর সঙ্গে মতবিনিময় সভা করে বিজিবি। সভায় বিজিবির কর্মকর্তারা বলেন, ভারত সীমান্তবর্তী ছাগলনাইয়ার মোকামিয়া সীমান্ত হাটে মাদকসহ অবৈধ কোনো পণ্যের বেচাকেনা যাতে না হয়, সে জন্য সবাইকে সজাগ থাকতে হবে। তাঁরা বলেন, গত ছয় মাসে মাদকসহ চোরাচালানির সঙ্গে জড়িত থাকার দায়ে ২৫০ জনকে শাস্তি দেওয়া হয়েছে। ধ্বংস করা হয়েছে ১০০ কোটি টাকার মাদকদ্রব্য। সন্ত্রাস-জঙ্গিবাদ সম্পর্কেও স্থানীয় মানুষকে সচেতন থাকতে হবে। সভায় প্রধান অতিথি ছিলেন বিজিবির উত্তর-পূর্ব রিজিয়ন কমান্ডার ব্রিগেডিয়ার জেনারেল কাজী মাসরুর উল্লা। বিশেষ অতিথি ছিলেন কুমিল্লার সেক্টর কমান্ডার কর্নেল গাজী মো. আহসানুজ্জামান, সরাইল উত্তর-পূর্ব রিজিয়ন সদর দপ্তরের পরিচালক (প্রশাসন) লে. কর্নেল মো. আতিকুর রহমান। এ ছাড়া আরও বক্তব্য দেন ফেনীর ৪ বিজিবির ভারপ্রাপ্ত অধিনায়ক মেজর কাজী ওবায়দুর রেজা, ফেনীর জেলা প্রশাসক মো. আমিন উল আহসান, পুলিশ সুপার মো. রেজাউল হক, ছাগলনাইয়া উপজেলা চেয়ারম্যান মেজবাউল হায়দার চৌধুরী, ছাগলনাইয়া পৌরসভার মেয়র মোহাম্মদ মোস্তফা, ফেনীর মাদকদ্রব্য নিয়ন্ত্রণ অধিদপ্তরের সহকারী পরিচালক দিলীপ কুমার দেবনাথ। সভায় উপজেলার বিভিন্ন স্তরের জনপ্রতিনিধি, বিভিন্ন শিক্ষাপ্রতিষ্ঠানের প্রধানসহ নানা শ্রেণি-পেশার মানুষ উপস্থিত ছিলেন।  </news> 



<title>৩২ নম্বরের বাইরে গণতন্ত্র নেই: অলি</title> 
 <news>গণতন্ত্র এখন ধানমন্ডির ৩২ নম্বরের মধ্যে সীমাবদ্ধ বলে মন্তব্য করেছেন এলডিপির সভাপতি কর্নেল (অব.) অলি আহমদ। তিনি বলেন, ‘৩২ নম্বরের বাইরে কোনো গণতন্ত্র নেই। আজকে গণতন্ত্র ভূলুণ্ঠিত। দেশে ন্যায়বিচার বলতে কোনো জিনিস নেই, মানবাধিকার নেই, কোথাও আজকে স্বাধীনতা নেই।’ গতকাল রোববার দুপুরে চট্টগ্রামের পটিয়া উপজেলা ও পৌরসভা এলডিপির ত্রিবার্ষিক সম্মেলনে প্রধান অতিথির বক্তব্যে এসব কথা বলেন অলি আহমদ। তিনি বলেন, দলীয়করণের কবল থেকে দেশকে বের করতে হবে। অবাধ, সুষ্ঠু ও নিরপেক্ষ নির্বাচনের ব্যবস্থা করতে হবে। যাতে সবার অংশগ্রহণ নিশ্চিত করা যায়। পটিয়া পৌর সদরের একটি কমিউনিটি সেন্টারে এ সম্মেলন হয়। পৌরসভা এলডিপির সাধারণ সম্পাদক কাজী মোহাম্মদ এয়াকুবের সভাপতিত্বে এবং উপজেলা সাংগঠনিক সম্পাদক রাশেদ কবিরের সঞ্চালনায় সম্মেলনে প্রধান বক্তা ছিলেন নুরুল আলম তালুকদার। বিশেষ অতিথি ছিলেন এম ছলিম উল্লাহ ও কফিল উদ্দিন চৌধুরী। এ ছাড়া বক্তব্য দেন আবদুল জলিল চৌধুরী, খোরশেদ আলম, গোলাম কিবরিয়া, মনছুর আলম, ঝুলন দত্ত প্রমুখ। উপস্থিত ছিলেন এলডিপির কেন্দ্রীয় নেতা এ জি এম শাহজাহান, দোস্ত মোহাম্মদ। সম্মেলনের শুরুতেই মাঠ প্রাঙ্গণে জাতীয় ও সংগঠনের পতাকা উত্তোলনের মাধ্যম সম্মেলন উদ্বোধন করা হয়।  </news> 



<title>চেয়ারম্যানের শাস্তির দাবিতে মানববন্ধন</title> 
 <news>সালিসের নামে সুবর্ণচর উপজেলায় এক স্কুলছাত্রীকে (১৫) বাড়ি থেকে তুলে নিয়ে ইউনিয়ন পরিষদ (ইউপি) কার্যালয়ে নির্যাতনের প্রতিবাদে স্থানীয় চেয়ারম্যান মোজাম্মেল হোসেনের শাস্তি ও বিচারের দাবিতে মানববন্ধন ও প্রতিবাদ সমাবেশ করা হয়েছে। গতকাল রোববার সকালে নোয়াখালী নারী নির্যাতন প্রতিরোধ কমিটি প্রেসক্লাবের সামনের সড়কে এ কর্মসূচির আয়োজন করে। কর্মসূচিতে বিভিন্ন সামাজিক সংগঠনের কর্মীসহ নানা শ্রেণি-পেশার লোক অংশ নেন। ২২ আগস্ট রাতে পারিবারিক বিরোধ নিয়ে ডাকা সালিসি বৈঠকে ওই ছাত্রীকে প্রকাশ্যে পেটানো হয়। সমাবেশে বক্তারা বলেন, সুবর্ণচর উপজেলায় মানবাধিকার লঙ্ঘনের ঘটনা বেড়ে চলছে। বিভিন্ন রাজনৈতিক দলের ছত্রছায়ায় থাকা ব্যক্তিরা এসব ঘটনার সঙ্গে জড়িত। সালিসের নামে রাতের অন্ধকারে স্কুলছাত্রীকে বাড়ি থেকে তুলে এনে নির্যাতন করা বর্বরতার শামিল। বক্তারা স্কুলছাত্রীর ওপর নির্যাতনের ঘটনার সুষ্ঠু তদন্ত ও দোষীদের বিচার দাবি করেন। একই সঙ্গে সুবর্ণচরের চরাবাটা ইউনিয়নের আওয়ামী লীগ-সমর্থিত চেয়ারম্যান মোজাম্মেল হোসেনের বিরুদ্ধে ব্যবস্থা না নেওয়া পর্যন্ত আন্দোলন অব্যাহত রাখার ঘোষণা দেন। প্রতিবাদ সমাবেশে নোয়াখালী নাগরিক মোর্চার যুগ্ম আহ্বায়ক আ ন ম জাহের উদ্দিন, পারিবারিক নির্যাতন জোট নোয়াখালীর সভাপতি গোলাম আকবর, মহিলা আইনজীবী পরিষদের নেত্রী কল্পনা রানী, আবদুল আউয়াল, শ্যামল কান্তি দে প্রমুখ বক্তব্য দেন।  </news> 



<title>শিবির সন্দেহে এক শিক্ষার্থীকে মারধর</title> 
 <news>চট্টগ্রাম বিশ্ববিদ্যালয়ে শিবির সন্দেহে এক পরীক্ষার্থীকে মারধর করেছেন বিশ্ববিদ্যালয় ছাত্রলীগের সাধারণ সম্পাদক পক্ষের নেতা-কর্মীরা। গতকাল রোববার দুপুরে ইনস্টিটিউট অব মেরিন সায়েন্সেস অ্যান্ড ফিশারিজ বিভাগের পশ্চিম পাশের রাস্তায় এ ঘটনা ঘটে। মারধরের শিকার শিক্ষার্থী জাকির হোসেন ইনস্টিটিউট অব মেরিন সায়েন্সেস অ্যান্ড ফিশারিজ বিভাগের স্নাতকোত্তরের শিক্ষার্থী। গতকাল তাঁর স্নাতকোত্তরের চতুর্থ কোর্সের চূড়ান্ত পরীক্ষা ছিল। বিশ্ববিদ্যালয় সূত্র জানায়, পরীক্ষা শেষে দুপুরে জাকির তাঁর বিভাগ থেকে বের হন। এ সময় ছাত্রলীগের সাধারণ সম্পাদক পক্ষের নেতা-কর্মীরা জাকিরকে রড, কাঠসহ দিয়ে মারধর করতে থাকেন। একপর্যায়ে তিনি অচেতন হয়ে পড়েন। পরে পুলিশ তাঁকে উদ্ধার করে বিশ্ববিদ্যালয় মেডিকেল সেন্টারে নিয়ে যায়। হাটহাজারী থানার উপপরিদর্শক (এসআই) মোহাম্মদ খায়রুজ্জামান প্রথম আলোকে বলেন, ‘এক পরীক্ষার্থীকে মারধর করে ফেলে রাখা হয়েছে, এমন খবর পেয়ে আমরা ঘটনাস্থলে যাই। আমরা তাঁকে উদ্ধার করে বিশ্ববিদ্যালয় মেডিকেল সেন্টারে নিয়ে যাই। সেখান থেকে তাঁকে চট্টগ্রাম মেডিকেলে পাঠানো হয়েছে।’   এ বিষয়ে বিশ্ববিদ্যালয় ছাত্রলীগের সাধারণ সম্পাদক ফজলে রাব্বী প্রথম আলোকে বলেন, জাকির শিবিরের সাবেক নেতা। তিনি ছাত্রলীগের বিরুদ্ধে ষড়যন্ত্র করছেন। মৌলবাদী চক্রকে ক্যাম্পাসে প্রতিষ্ঠা করার চক্রান্ত করছেন। এ কারণে ছাত্রলীগের নেতা-কর্মীরা তাঁকে ধরে পুলিশের কাছে হস্তান্তর করে। </news> 



<title>কক্সবাজারের মাদ্রাসা শিক্ষকদের জঙ্গিবাদ বিরোধী মানববন্ধন</title> 
 <news>সন্ত্রাস, জঙ্গিবাদ ও নাশকতার বিরুদ্ধে মানববন্ধন করেছেন কক্সবাজার শহরের বিভিন্ন মাদ্রাসার শিক্ষকেরা। গতকাল রোববার বেলা ১১টায় কক্সবাজার জেলা প্রশাসকের কার্যালয় চত্বরে এ কর্মসূচি পালন করা হয়। বাংলাদেশ জমিয়াতুল মোদার্রেছীন কক্সবাজার জেলা শাখার উদ্যোগে এই মামনববন্ধনের আয়োজন করা হয়। মানববন্ধনে কক্সবাজার ইসলামিয়া মহিলা কামিল মাদ্রাসার অধ্যক্ষ মাওলানা জাফরুল্লাহ নূরী বলেন, ‘ইসলামে জঙ্গিবাদের স্থান নাই, আমরা জঙ্গিবাদমুক্ত বাংলাদেশ চাই। যারা ইসলামের নামে সন্ত্রাস, জঙ্গিবাদ ও নাশকতামূলক কাজ করছে, তারা ইসলামের শত্রু। তারা নবীর দুশমন। শক্ত হাতে তাদের প্রতিহত করতে হবে।’ সংগঠনের জেলা সভাপতি মাওলানা কামাল হোছাইন বলেন, মাদ্রাসায় জঙ্গিবাদের প্রশিক্ষণ হয় না। সেখানে কোরআন-সুন্নাহর আলোকে প্রকৃত ইসলামের চর্চা হয়। মানববন্ধনে আরও বক্তব্য দেন মাওলানা ফরিদ আহমদ চৌধুরী, মাওলানা কফিল উদ্দিন ফারুক, মাওলানা মুহিব্বুল্লাহ, মাওলানা আবুল হাছান আলী, মাওলানা মুহাম্মদ ওমর হামজা, মাওলানা মো. আইয়ুব, মাওলানা রুহুল কুদ্দুছ আনোয়ারী, মাওলানা আমির হোছাইন, মাওলানা ইলিয়াছ, শামসুল হক শারেক প্রমুখ। মানববন্ধন শেষে মোনাজাত করেন মাওলানা হামিদুল হক মোজাদ্দেদী।  </news> 



<title>অভিযোগপত্রভুক্ত আরও এক আসামি গ্রেপ্তার</title> 
 <news>ফুলগাজী উপজেলার চেয়ারম্যান ও আওয়ামী লীগের নেতা একরামুল হক হত্যা মামলার অভিযোগপত্রভুক্ত আরও এক আসামিকে গ্রেপ্তার করা হয়েছে। তাঁর নাম জসিম উদ্দিন ওরফে নয়ন (২৮)। গতকাল রোববার রাত আটটার দিকে ফেনী শহরের বিরিঞ্চি এলাকা থেকে তাঁকে গ্রেপ্তার করা হয়। ফেনী মডেল থানার ভারপ্রাপ্ত কর্মকর্তা (ওসি) মাহবুব মোরশেদ আসামি জসিমকে গ্রেপ্তারের সত্যতা নিশ্চিত করেছেন। পুলিশ জানায়, জসিম উদ্দিন দীর্ঘদিন থেকে পলাতক ছিলেন। তাঁর বিরুদ্ধে চেয়ারম্যান একরাম হত্যা মামলা ছাড়াও সন্ত্রাস, চাঁদাবাজি, ছিনতাইসহ বিভিন্ন অপরাধে জড়িত থাকার অভিযোগ রয়েছে। ২০১৪ সালের ২০ মে ফেনী শহরের একাডেমি এলাকায় একরামের গাড়ির গতিরোধ করে সন্ত্রাসীরা। পরে তাঁকে গুলি করে, কুপিয়ে, গাড়িসহ পুড়িয়ে হত্যা করা হয়। এ ঘটনায় করা মামলায় পুলিশ ৫৬ জনের বিরুদ্ধে আদালতে অভিযোগপত্র দিয়েছে। এ পর্যন্ত অভিযোগপত্রভুক্ত ৪৫ জন আসামিকে গ্রেপ্তার করা হয়েছে। এখনো ১১ জন পলাতক।  </news> 



<title>মানববন্ধন</title> 
 <news>সন্ত্রাস ও জঙ্গিবাদের বিরুদ্ধে লক্ষ্মীপুরে গ্রাম পুলিশ কর্মচারী ইউনিয়নের উদ্যোগে মানববন্ধন পালন করা হয়েছে। গতকাল রোববার দুপুরে লক্ষ্মীপুর জেলা প্রশাসকের কার্যালয়ের সামনে এ কর্মসূচি পালন করা হয়। এ সময় বক্তব্য দেন লক্ষ্মীপুর সদর উপজেলা পরিষদের চেয়ারম্যান এ কে এম সালাহ্ উদ্দিন, গ্রাম পুলিশ কর্মচারী ইউনিয়নের উপদেষ্টা ও ইউপি চেয়ারম্যান মীর শাহ আলম, ইউনিয়নের জেলা শাখার সভাপতি তাজুল ইসলাম, সিনিয়র সহসভাপতি শাহ আলম, তথ্য ও প্রযুক্তিবিষয়ক সম্পাদক মো. শাহজাহান প্রমুখ। মানববন্ধনে জেলার বিভিন্ন ইউনিয়ন ও ওয়ার্ড থেকে গ্রাম পুলিশের সদস্যরা অংশ নেন।</news> 



<title>লাশ উদ্ধার</title> 
 <news>ফেনীর পরশুরামে মুহুরী নদীর তীর থেকে অজ্ঞাত পরিচয় এক ব্যক্তির লাশ উদ্ধার করা হয়েছে। গতকাল রোববার দুপুরে উপজেলার চিথলিয়া ইউনিয়নের শালধর ব্রিজ এলাকায় নদীর তীর থেকে পুলিশ লাশটি উদ্ধার করে। চিথলিয়া ইউনিয়ন পরিষদের (ইউপি) চেয়ারম্যান জসিম উদ্দিন জানান, লাশটি অর্ধগলিত অবস্থায় পাওয়া যায়। এ বিষয়ে পরশুরাম থানার ভারপ্রাপ্ত কর্মকর্তা (ওসি) আবুল কাশেম চৌধুরী বলেন, লাশটি কয়েক দিন আগের। ময়নাতদন্তের জন্য ফেনী সদর হাসপাতালের মর্গে লাশ পাঠানো হয়েছে।</news> 



<title>পাম্পগুলোতে জ্বালানি সংকট দেখা দিয়েছে</title> 
 <news>ট্যাংকলরি শ্রমিক ইউনিয়নের ডাকা অনির্দিষ্টকালের ধর্মঘটে দুদিন ধরে বাঘাবাড়ী ডিপো থেকে জ্বালানি তেল সরবরাহ করা হচ্ছে না। এতে জেলার পেট্রলপাম্পগুলোতে তেল সংকট দেখা দিয়েছে। উত্তরবঙ্গ ট্যাংকলরি শ্রমিক ইউনিয়নের মালিকানাধীন তাড়াশ উপজেলার খালকুলায় বনপাড়া-হাটিকুমরুল মহাসড়কের পাশের একটি ফিলিং স্টেশন গত শুক্রবার বিকেলে উদ্বোধন হওয়ার কথা ছিল। শ্রমিক ইউনিয়নের অভিযোগ, স্থানীয় নওগাঁ ইউনিয়ন আওয়ামী লীগের সভাপতি ছাইফুজ্জামান আলমের নেতৃত্বে কয়েকজন চাঁদা দাবি করেন। চাঁদা না দেওয়ায় উদ্বোধনী মঞ্চ ও চেয়ার-টেবিল ভাঙচুর করা হয়। প্রতিবাদে গত শনিবার সকাল নয়টা থেকে বাংলাদেশ পেট্রোলিয়াম করপোরেশনের (বিপিসি) বাঘাবাড়ী ডিপো থেকে উত্তরের জেলাগুলোতে জ্বালানি তেল সরবরাহ বন্ধ করে দেওয়া হয়। তেল সরবরাহ বন্ধ থাকায় জেলার অধিকাংশ পেট্রলপাম্প তেল সংকটে পড়েছে। সিরাজগঞ্জ শহরের পার্ক ফিলিং স্টেশনের মালিক মো. আবদুল মান্নান বলেন, ধর্মঘটের কারণে তাঁর পাম্পে পেট্রল ও অকটেন তেল নেই। প্রতিদিন বিক্রির অনুপাতে তেল আনা হয়। বাঘাবাড়ী ডিপোতে ট্যাংকলরি পাঠানো আছে। শ্রমিকদের ধর্মঘট প্রত্যাহার করা হলে তেল আনা হবে। ধোপাকান্দি এলাকার হাজি পেট্রলপাম্পের কর্মচারী আবদুল্লাহ বলেন, ডিজেলের মজুত কম থাকায় অল্প অল্প করে সবাইকে দেওয়া হচ্ছে। চাহিদামাফিক দেওয়া সম্ভব হচ্ছে না। সবকিছু ধর্মঘটের ওপর নির্ভর করছে। উত্তরবঙ্গ ট্যাংকলরি শ্রমিক ইউনিয়নের সাধারণ সম্পাদক রমজান আলী বলেন, বিষয়টি নিয়ে আজ সোমবার জেলা প্রশাসকের কার্যালয়ে আলোচনার জন্য তাঁদের ডাকা হয়েছে। জেলা প্রশাসক মো. বিল্লাল হোসেন বলেন, ‘সিরাজগঞ্জ-৩ (তাড়াশ-রায়গঞ্জ) আসনের সাংসদ ম ম আমজাদ হোসেন ও ট্যাংকলরি সংগঠনের নেতাদের আলোচনায় বসার জন্য চিঠি দেওয়া হয়েছে। আশা করি আলোচনা সভায় বিষয়টি মীমাংসা হবে।’  </news> 



<title>বাগমারায় সরকারি দপ্তরে চুরি</title> 
 <news>রাজশাহীর বাগমারা উপজেলা পরিষদের ভেতরে কৃষি কার্যালয়ের একটি দপ্তরে চুরি হয়েছে। এ ঘটনায় জড়িত সন্দেহে জিজ্ঞাসাবাদের জন্য দুই নৈশ প্রহরীকে পুলিশ আটক করেছে। কৃষি কার্যালয়ের উপসহকারী কৃষি কর্মকর্তা শামসুল হক বলেন, গতকাল সকালে কার্যালয়ে এসে কক্ষের তালা ভাঙা অবস্থায় দেখতে পান তিনি। অবস্থায় পড়ে থাকতে দেখেন। পরে দপ্তরের কম্পিউটারের হার্ডডিক্সসহ অন্যান্য যন্ত্রপাতি ও কম্পিউটার সামগ্রী চুরি হয়েছে বলে জানতে পারেন।  থানার উপপরিদর্শক হুমায়ন কবির জানান, জিজ্ঞাসাবাদের জন্য দুজনকে থানায় আনা হয়েছে। দপ্তরের কর্মকর্তারা বলেন, শামসুল হক দপ্তরের বিভিন্ন প্রকল্প এবং বালাইনাশক নিবন্ধনের কাজ দেখাশোনা করতেন। ওই কম্পিউটারে গুরুত্বপূর্ণ বিভিন্ন প্রকল্পের তথ্য সংরক্ষণ ছিল।  </news> 



<title>খাজনার চেয়ে বাজনাই বেশি!</title> 
 <news>এ দেশে ভাদ্র মাসের গরমের সঙ্গে জড়িয়ে আছে রসাল তালের অনুষঙ্গ। এ সময় তাল পাকে বলে ভাদ্রের কড়া রোদকে বলা হয় তালপাকা রোদ। এ সময় পাকা তালের রসসহ তাল দিয়ে তৈরি নানা পদের খাবার বাঙালি সংস্কৃতির অংশ। কিন্তু সেই তালের রস খেতে গিয়ে বাড়তি খরচে তাল হারানোর দশা সিরাজগঞ্জের রায়গঞ্জ উপজেলার মানুষের। কারণ, খাজনার চেয়ে যেন বাজনাই বেশি হয়ে যাচ্ছে। গত দুই দিন উপজেলার ধানগড়া ইউনিয়নের বেতুয়া, লাহোর, ঝাপড়া, সোনাখাড়া ইউনিয়নের বাঁশাইলসহ বিভিন্ন গ্রামের লোকজনের সঙ্গে কথা বলে জানা যায় এ দশার কথা। বেতুয়া গ্রামের শাহ আলী বলেন, ‘বাজার থেকে একটি তাল কিনতে লাগে ১৫ থেকে ২৫ টাকা। কিন্তু ১ লিটার দুধ ৪০ টাকা, গুড়ের কেজি ৬৫ টাকা, একটি নারকেল ৮০ টাকা আর অন্য মসলা অন্তত লাগে ৩০ টাকার। আমাদের মতো গরিব মানুষ তাল খেতে গিয়ে বেতাল দশা তৈরি হচ্ছে।’  </news> 



<title>যুবকের লাশ উদ্ধার</title> 
 <news>সিরাজগঞ্জের উল্লাপাড়া উপজেলার সলপ রেলস্টেশনের প্ল্যাটফর্মের পাশ থেকে গতকাল রোববার অজ্ঞাত এক যুবকের মরদেহ উদ্ধার করেছে রেলওয়ে থানা-পুলিশ (জিআরপি)। সিরাজগঞ্জ রেলওয়ে থানার উপপরিদর্শক হায়দার আলী জানান, নিহত ব্যক্তির আনুমানিক বয়স ২৫-৩০ বছর, তাৎক্ষণিকভাবে পরিচয় জানা যায়নি। লাশটি উদ্ধার করে ময়নাতদন্তের জন্য সিরাজগঞ্জ সদর হাসপাতালের মর্গে পাঠানো হয়েছে। মরদেহের মাথার পেছনে ক্ষত রয়েছে। ধারণা করা হচ্ছে, শনিবার রাতে কোনো এক সময় ট্রেনের ছাদ থেকে পড়ে ওই ব্যক্তির মৃত্যু হয়েছে। এ ঘটনায় জিআরপি থানায় অপমৃত্যু মামলা করা হয়েছে। সিরাজগঞ্জ প্রতিনিধি</news> 



<title>পোনামাছ অবমুক্ত</title> 
 <news>জয়পুরহাটের আক্কেলপুরে সরকারি জলাশয়ে পোনা মাছ অবমুক্ত করা হয়েছে। গতকাল রোববার উপজেলা পরিষদের চেয়ারম্যান কামরুজ্জামান কমল আনুষ্ঠানিকভাবে উপজেলা পরিষদের পুকুরে এ কর্মসূচির উদ্বোধন করেন। এ সময় জেলা মৎস্য কর্মকর্তা জলিল মিয়া, সহকারী পরিচালক কৃষ্ণেন্দু সাহা, পৌরসভার মেয়র গোলাম মাহফুজ চৌধুরী, উপজেলা পরিষদের মহিলা ভাইস চেয়ারম্যান আছিয়া খানম, ভাইস চেয়ারম্যান রাশেদুল আলম, উপজেলা মৎস্য কর্মকর্তা সুজয় পাল, ক্ষেতলাল উপজেলার মৎস্য কর্মকর্তা রাবেয়া আখতার উপস্থিত ছিলেন। উপজেলা মৎস্য কর্মকর্তার কার্যালয় সূত্রে জানা যায়, উপজেলার ১০টি সরকারি জলাশয়ে রুই, কাতলা, মৃগেল ইত্যাদি মোট ৪০৯ কেজি পোনা মাছ অবমুক্ত করা হয়েছে।</news> 



<title>মাদকদ্রব্য উদ্ধার</title> 
 <news>বগুড়ার আদমদীঘি উপজেলার সান্তাহার পৌর শহরে অভিযান চালিয়ে গত শনিবার ফেনসিডিল, হেরোইন, ইয়াবা বড়িসহ দুজনকে গ্রেপ্তার করেছে র‌্যাব। এ ঘটনায় র‌্যাব-৫-এর জয়পুরহাট ক্যাম্পের নায়েক সুবেদার জাহাবুল ইসলাম বাদী হয়ে মাদকদ্রব্য নিয়ন্ত্রণ আইনে আদমদীঘি থানায় একটি মামলা করেন। তিনি জানান, গোপন সংবাদের ভিত্তিতে শনিবার সকালে সান্তাহার রেলওয়ে জংশন স্টেশন সংলগ্ন চা-বাগান মহল্লার একটি বাড়িতে তল্লাশি করে ১০০ বোতল ভারতীয় নিষিদ্ধ ফেনসিডিল, ৭০৬টি নেশাজাতীয় ইনজেকশন, ৫৫ গ্রাম হেরোইন এবং একই এলাকার মিরাজুল ইসলামের নামের এক ব্যক্তির কাছ থেকে ৩৮ গ্রাম হেরোইন ও ৪৯০টি ইয়াবা বড়ি উদ্ধার করা হয়। এ সময় এক নারীসহ দুজনকে আটক করা হয়। পরে তাদের নামে মামলা করা হয়।</news> 



<title>ঋণ অবলোপন বনাম মওকুফ</title> 
 <news>ব্যাংকের মন্দ ঋণ অবলোপন বিষয়ে সম্প্রতি বাংলাদেশ ইনস্টিটিউট অব ব্যাংক ম্যানেজমেন্ট থেকে প্রকাশিত এক গবেষণাপত্রের তথ্য ও পরিসংখ্যান নিয়ে বিভিন্ন পত্রিকায় বহুবিধ প্রতিবেদন ও মতামত প্রকাশিত হচ্ছে। ব্যাংকগুলো অবলোপনের মাধ্যমে মন্দ ঋণ কৌশলে আড়াল করার চেষ্টা করছে, আমানতকারীদের স্বার্থ ক্ষুণ্ন করে বেশুমার ঋণ অবলোপন করা হচ্ছে, ঋণ অবলোপন বৃদ্ধি পাওয়ায় দেশের ব্যাংকিং খাত ঝুঁকির মুখে পড়ছে—এজাতীয় বিভিন্ন রকম বিশ্লেষণ উঠে আসছে। নানাবিধ মতামতের পরিপ্রেক্ষিতে এ বিষয়ে কিছু আলোকপাত করা প্রয়োজন।
মূলত সব ধরনের ব্যবসাতেই অনাদায়ি পাওনার ঝুঁকি মোকাবিলা করতে হয়, সেটা ব্যাংকিং বা অন্য যেকোনো ব্যবসাই হোক না কেন। পাওনা আদায়ের ব্যবস্থা জোরদার না হলে যেকোনো ব্যবসাই বড় ক্ষতির মুখে পড়তে পারে, এমনকি লাটে উঠতেও পারে। পাওনা আদায়ের জন্য সম্ভাব্য সব পন্থা অবলম্বন করার পরও যদি দেখা যায় আদায়ের সব পথ রুদ্ধ, তাহলে সেই পাওনা অবলোপন করা যায়, এটি বিশ্বব্যাপী হিসাববিজ্ঞানের স্বীকৃত একটি পন্থা। এই ব্যবস্থার দুটি উদ্দেশ্য থাকে: একটি অবশ্যই স্থিতিপত্র বা ব্যালেন্স শিটকে অনাদায়ি পাওনার ভারমুক্ত করা, অন্যটি অনাদায়ি পাওনার বিপরীতে আয়কর রেয়াত পাওয়া। কারণ, ঋণ অবলোপন করা ব্যবসায়িক লোকসান; লোকসানের বিপরীতে আয়কর প্রযোজ্য হয় না। তবে পরবর্তী সময়ে অবলোপন করা পাওনা যদি আংশিকভাবেও আদায় করা সম্ভব হয়, সে ক্ষেত্রে আনুপাতিক হারে আয়কর প্রযোজ্য হবে। এটিও আইনসিদ্ধ ব্যবস্থা। একই ব্যবস্থা ও নীতিতে ব্যাংকের আদায়-অযোগ্য খেলাপি ঋণ অবলোপন করার জন্য বাংলাদেশের কেন্দ্রীয় ব্যাংকের সুস্পষ্ট বিধান ও সুনির্দিষ্ট নীতিমালা আছে। কারণ, বছরের পর বছর ধরে আদায়-অযোগ্য ঋণের হিসাব বহন করে ব্যালেন্স শিটের আকার ভারী করার মধ্যে কোনো বাস্তবতা নেই, বরং অনাদায়ি ঋণ ও তার বিপরীতে সংস্থানের পাহাড় গড়া একধরনের কৃত্রিম স্ফীতি। সুতরাং ব্যালেন্স শিটকে নির্ভার রাখতেই অন্য সব ব্যবসার মতো ব্যাংকের ঋণ অবলোপনের বিধান করা হয়েছে।
উল্লেখ্য, ২০০২ সালের আগে মন্দ ঋণ অবলোপন করার কোনো সুস্পষ্ট নীতিমালা ছিল না। অধ্যাপক ওয়াহিদউিদ্দন মাহমুদের নেতৃত্বে সরকারের ব্যাংকিং রিফর্ম কমিটি ২০০২ সালে বাংলাদেশের বাণিজ্যিক ব্যাংকগুলোর মন্দ ঋণ অবলোপন করাসহ কিছু নির্দেশনা-সংবলিত সুপারিশ দেয়। সেসব বাস্তবায়নের জন্য অবলোপনের পরও ঋণখেলাপির বিরুদ্ধে আইনগত ব্যবস্থা নেওয়া যাতে অব্যাহত রাখা যায়, সে জন্য ব্যাংকিং কোম্পানি আইনেও আনতে হয় প্রয়োজনীয় সংশোধনী। এসব সুপারিশের পরিপ্রেক্ষিতে ব্যাংকিং খাতের প্রায় ২৫ হাজার কোটি টাকা খেলাপি ঋণের মধ্যে ১৪ হাজার কোটি টাকা অবলোপনযোগ্য হয়। এর আগে ২০০০ থেকে ২০০৩ সাল পর্যন্ত খেলাপি ঋণের হার ছিল যথাক্রমে ৩৫, ৩১, ২৮ ও ২২ শতাংশ। ২০০৩ সালের নির্দেশনা পালন করে অবলোপন করার পর ২০০৪ থেকে ২০০৬ সালের মধ্যে এই হার নেমে আসে যথাক্রমে ১৮, ১৪ ও ১৩ শতাংশে। সর্বশেষ হিসাব অনুযায়ী, দেশের ব্যাংকিং খাতে খেলাপি ঋণ দাঁড়িয়েছে ৬৩ হাজার কোটি টাকা। উল্লেখ্য, এই অঙ্ক অবলোপনকৃত ঋণ বাদ দিয়ে। গত ডিসেম্বর পর্যন্ত অবলোপন করা ৪০ হাজার কোটি টাকার পুঞ্জীভূত ঋণ যোগ করলে মোট খেলাপি ঋণের পরিমাণ ১ লাখÿ কোটি টাকা ছাড়িয়ে যায়। বর্তমানে ব্যাংকিং খাতে খেলাপি ঋণের হার ১০ দশমিক ০৬ শতাংশ, কিন্তু অবলোপনকৃত ঋণ যোগ করলে এই হার দাঁড়াবে ১৭ শতাংশ। সুতরাং লক্ষণীয়, অবলোপন করা ঋণ বাদ দিলে খেলাপি ঋণের হার কম দেখায়।
এসব কারণে ব্যাংকের ঋণ অবলোপন করা নিয়ে সাধারণ মানুষের মধ্যে কিছু বিভ্রান্তি সৃষ্টি করা যায়। সাধারণ মানুষ কেবল নয়, বিভিন্ন সংবাদমাধ্যমের অর্থনৈতিক বিশ্লেষকদের ধারণা যে ঋণ অবলোপন করা মানে কৌশলে মন্দ ঋণকে আড়াল করার চেষ্টা। কিন্তু ব্যাপারটা ঠিক সে রকম নয়। ঋণ অবলোপন করা হলেও সেই ঋণ আদায়ের সর্বাত্মক চেষ্টা অব্যাহত রাখতে হয়। অর্থাৎ, অবলোপন মানে মওকুফ বা অব্যাহতি নয়। অবলোপনকৃত ঋণগ্রহীতা সেই ঋণ আদায় না হওয়া পর্যন্ত দায়মুক্তি পান না। বাংলাদেশ ব্যাংক ঋণ অবলোপন বিষয়ে ২০০৩ সালের জানুয়ারিতে জারি করা সার্কুলারের মাধ্যমে যে নির্দেশনা জারি করেছে, তার শর্তগুলো লক্ষ করলেই বিভ্রান্তিটা ¯দূর হতে পারে। শর্তগুলো এ রকম: ১. মন্দ বা ক্ষতিজনক মানে শ্রেণীকৃত হয়েছে এ রকম ঋণ যেকোনো সময় অবলোপন করা যাবে, তবে এই শ্রেণীকরণের পর পাঁচ বছর অতিক্রান্ত হয়েছে এবং ১০০ শতাংশ সংস্থান করা হয়েছে এ রকম ঋণ অবশ্যই অবলোপন করতে হবে। এমনকি কোনো ঋণের বিপরীতে পূর্ণ সংস্থান করা না থাকলেও চলতি বছরের আয় থেকে তা পূরণ করে অবলোপন করা যাবে। ২. অবলোপনের আগে ঋণগ্রহীতার বিরুদ্ধে অবশ্যই মামলা করতে হবে (পরবর্তী সময়ে ৫০ হাজার টাকার কম ঋণ অবলোপনের জন্য মামলা করার বাধ্যবাধকতা শিথিল করা হয়েছে।)। ৩. অবলোপন করা ঋণ আদায়ের জন্য সর্বাত্মক প্রচেষ্টা অব্যাহত রাখতে হবে। ৪. অবলোপনকৃত ঋণ আদায়ের জন্য পৃথক ইউনিট গঠন করতে হবে। ৫. অবলোপন করা হলেও সংশ্লিষ্ট ঋণগ্রহীতা খেলাপি হিসেবে চিহ্নিত হবেন এবং সিআইবিতে তা যথানিয়মে রিপোর্ট করতে হবে। ৬. অবলোপনকৃত ঋণের হিসাব পৃথক লেজারে সংরক্ষণ করতে হবে এবং ব্যাংকের বার্ষিক রিপোর্টে ক্রমপুঞ্জীভূত ও চলতি বছরের অবলোপনকৃত ঋণের হিসাব প্রকাশ করতে হবে। ৭. ব্যাংকের পরিচালক কিংবা সাবেক পরিচালক এবং তাঁদের স্বার্থসংশ্লিষ্ট প্রতিষ্ঠানের ঋণ বাংলাদেশ ব্যাংকের অনুমোদন ছাড়া অবলোপন করা যাবে না। এ প্রসঙ্গে একটি তথ্য জানিয়ে রাখা উচিত যে গৃহীত ঋণের আসল অংশটুকু কখনোই কোনো অবস্থাতেই মওকুফ কিংবা ছেড়ে দেওয়া যায় না। ঋণের আসল আদায়ের জন্য অবলোপন করা হলেও ব্যাংকগুলোকে আসল আদায়ের জন্য কেয়ামত পর্যন্ত লড়ে যেতে হবে।
এত সব নির্দেশ ও নীতিমালার ফাঁক গলিয়ে অবলোপনকৃত ঋণ হিসাব আড়াল করা আদৌ সম্ভব নয়। দ্বিতীয়ত, অবলোপন করা ঋণ আদায় করা যাচ্ছে না বলে বাংলাদেশ ব্যাংক ও সরকার দুঃসংবাদটা জনগণের কাছ থেকে লুকাতে চায় কিংবা ঋণখেলাপি রাঘব বোয়ালদের গণরোষ থেকে আড়াল করতে চায়—এজাতীয় ঢালাও মন্তব্যও অভিপ্রেত নয়। ঋণ অবলোপনের এই বিতর্কে যোগ দিয়েছিলেন ভারতীয় রিজার্ভ ব্যাংকের সাবেক ডেপুটি গভর্নরও। তিনি এই অবলোপনকে একধরনের ‘কেলেঙ্কারি’ বলে মনে করেন, কারণ ছোট গ্রহীতাদের মাফ করা না হলেও বড় গ্রহীতাদের ঋণ অবলোপন করা হচ্ছে। এ বিষয়টি ব্যাখ্যার দাবি রাখে। বড় গ্রহীতাদের ঋণ অবলোপন করা হলেও তাদের বিরুদ্ধে মামলা ও অভিযান কোনো কিছুই শিথিল করার কোনো সুযোগ নেই। ব্যাংক যদি ঋণ অনুমোদনে কোনো ধরনের শৈথিল্য না দেখায় এবং অবলোপনের সব পূর্বশর্ত পালন করে, তাহলে এটিকে স্বাভাবিক নিয়মে ব্যবসায়িক ক্ষতি হিসেবে গণ্য করা যায়। সুতরাং পরিণতিহীন ঋণ হিসাব ব্যালেন্স শিটে ধরে রেখে সম্পদ স্ফীত করে না দেখিয়ে অবলোপন করে ফেলাই স্বাস্থ্যপ্রদ। ২০০৩ সালের আগে ব্যাংকগুলোর সামনে কোনো নীতিমালা না থাকায় তাদের ব্যালেন্স শিটের সম্পদ অংশ ছিল কৃত্রিমভাবে অতিমূল্যায়িত।
তবে অবলোপনের আপাতত সুফল যেমনই হোক না কেন, এটির সমালোচনাকারীদের যুক্তি অনেক ভারী ও সংগত। প্রথমত, ঋণ অবলোপনের কারণে সরকারের কর আদায় বাধাপ্রাপ্ত হয়, কারণ ব্যাংকগুলো অবলোপনের কারণে সৃষ্ট ব্যবসায়িক ক্ষতির জন্য কর অব্যাহতি পায়, ফলে সরকারের কর আদায়ের লক্ষ্যমাত্রা অর্জিত হয় না। দ্বিতীয়ত, ব্যাংকের শেয়ারহোল্ডাররা বঞ্চিত হন লভ্যাংশ থেকে, কারণ অবলোপনের প্রথম শর্তই হচ্ছে মুনাফা থেকে সরিয়ে মন্দ ঋণের বিপরীতে সংস্থান সৃষ্টি করা। এতে বার্ষিক লভ্যাংশের হার কমে যায়। (তবে অবলোপন করা না হলেও ‘মন্দ’ শ্রেণিভুক্ত ঋণের বিপরীতে পূর্ণ সংস্থান করতে হয় বলে বার্ষিক লভ্যাংশের হার ক্ষতিগ্রস্ত হয়) তৃতীয়ত, ব্যাংকের সুদের হারের ওপরও অবলোপনের বিরূপ প্রভাব পড়ে। অনাদায়ি মন্দ ঋণের পরিমাণ বেশি হলে ব্যাংকের তহবিল খরচ (কস্ট অব ফান্ড) বেশি থাকে, ফলে আমানতের ওপর কম সুদ ও ঋণের ওপর সুদের হার বাড়াতে হয়। এতে আমানতকারী ও ঋণগ্রহীতা উভয়েই ক্ষতিগ্রস্ত হন।
ঋণ অবলোপনের এসব বিরুদ্ধচারিতা মোকাবিলা করার জন্য ব্যাংকগুলোকে সচেতন থাকতে হবে, যাতে অবলোপনের মতো চরম ব্যবস্থা না নিতে হয়। ঋণ অবলোপনের যত কিছুই পূর্বশর্ত থাকুক না কেন, এ কথা অস্বীকার করার উপায় নেই যে অবলোপনের পর ব্যাংকের ঋণ আদায়কারীদের দৃষ্টি অবলোপনকৃত ঋণ থেকে দূরে সরে যায়। উপরন্তু ব্যাংকের খেলাপি ঋণের হার নির্ণয় করার সময় অবলোপন করা ঋণ হিসাবে ধরা হয় না বলে খেলাপি হার বাস্তব অবস্থার চেয়ে কম প্রতিভাত হয়। এটি ব্যাংকগুলোকে একধরনের আত্মতৃপ্তি দেয়, ফলে খেলাপি ঋণ আদায়ে ব্যাংকের উদ্যোগে শিথিলতা আসে। দেশের ব্যাংকিং খাতে খেলাপি ঋণের হার প্রকাশের সময় যাতে অবলোপনকৃত ঋণও গণনা করা হয়, সে বিষয়ে কেন্দ্রীয় ব্যাংকের সুস্পষ্ট নির্দেশনা থাকা উচিত। আন্তর্জাতিক মানেও খেলাপি ঋণের হারের সঙ্গে অবলোপনকৃত ঋণের হার যোগ করা হয়, যাতে ব্যাংকের খেলাপি ঋণের প্রকৃত অবস্থা প্রতিফলিত হয়। অবলোপনকৃত ঋণ বাদ দিলে খেলাপি ঋণের হার কম দেখায় বটে, কিন্তু তাতে খেলাপি ঋণের বাস্তব চিত্র পাওয়া যায় না।
বাস্তবতা হচ্ছে, অবলোপনের মতো চরম ব্যবস্থা যাতে নিতে না হয়, তার জন্য ব্যাংকগুলোর ঋণ ঝুঁকি ব্যবস্থাপনাকে পূর্ণ স্বাধীনতা দিতে হবে, ঋণ ঝুঁকি বিভাগকেও এই স্বাধীনতার সদ্ব্যবহার করতে হবে। তবে বৃহৎ করপোরেট, ক্ষুদ্র ও মাঝারি তথা এসএমই প্রতিষ্ঠানের মধ্যে ঋণ ঝুঁকি নির্ধারণে পার্থক্য চিহ্নিত করতে হবে, যাতে এসএমই খাতের ঋণগ্রহীতারা বঞ্চিত না হন। এই ভারসাম্য রক্ষা করে সঠিক মূল্যায়ন করা হলে অবলোপনের মতো চরম ব্যবস্থা থেকে নিষ্কৃতি পাওয়া সম্ভব।
ফারুক মঈনউদ্দীন: লেখক ও ব্যাংকার৷
fmainuddin@hotmail.com</news> 



<title>তামিম চৌধুরী নিহত, কিন্তু তারপর?</title> 
 <news>গুলশানের হলি আর্টিজান রেস্তোরাঁয় এবং শোলাকিয়ার জঙ্গি হামলার কথিত ‘মূল পরিকল্পনাকারী’ তামিম চৌধুরীকে খুঁজে বের করে হত্যার অভিযান বাংলাদেশে চলমান জঙ্গি পরিস্থিতি এবং জঙ্গিবাদ মোকাবিলায় গৃহীত পদক্ষেপের ক্ষেত্রে একটা বড় ঘটনা; নিরাপত্তা বাহিনীর এই অভিযান তাদের একটি বড় সাফল্য। তামিম চৌধুরী যে সংগঠনের সদস্য ছিলেন, সেই সংগঠনের জন্য এটি একটি বড় রকমের ধাক্কা। সরকারের পক্ষ থেকে তামিম চৌধুরীকে ‘নতুন জেএমবি’র নেতা বলা হয়েছে। কিন্তু অনেকেই মনে করেন, কথিত ইসলামিক স্টেটের প্রচারণা মুখপত্র ‘দাবিক’ যাকে আইএসের বাংলাদেশ শাখার ‘আমির’ হিসেবে উল্লেখ করেছে, তিনিই এই তামিম চৌধুরী। অভিযানের পরপরই সাংবাদিকদের সঙ্গে কথা বলার সময় আইজিপি জানিয়েছেন যে তামিম সিরিয়ায় প্রশিক্ষণ নিয়েছেন। তা ছাড়া, গণমাধ্যম ও নিরাপত্তা বিশ্লেষকদের কাছ থেকে পাওয়া তথ্যেও এটা অনুমান করা হয়েছে যে জন্মসূত্রে বাংলাদেশি কানাডার নাগরিক তামিম চৌধুরী সিরিয়ায় প্রশিক্ষণ নিয়ে বাংলাদেশে আইএসকে সংগঠিত করার জন্যই এসেছিলেন। তামিম চৌধুরী আইএসের সঙ্গে যুক্ত ছিলেন কি না বা বাংলাদেশি জঙ্গিদের আন্তর্জাতিক যোগাযোগ আছে কি না, সেই বিষয়ে পুরোনো বিতর্ক আপাতত সরিয়ে রেখে আমরা দুটো বিষয় নিঃসন্দেহে বলতে পারি। প্রথমত, তাঁকে চিহ্নিত করা, খুঁজে বের করা, তাঁকে অনুসরণ করা এবং শেষ পর্যন্ত তাঁকে জালে আটকে ফেলে হত্যা করার যে অভিযান, তাতে বাংলাদেশের নিরাপত্তা বাহিনীগুলো সাফল্য দেখিয়েছে। প্রাসঙ্গিকভাবে উল্লেখ্য, গণমাধ্যমের দেওয়া খবর অনুযায়ী অভিযানটি সুচারুভাবে পরিচালিত হয়েছে। অভিযানে গৃহীত কৌশল বিষয়ে ভবিষ্যতে নিশ্চয় আরও জানা যাবে এবং সেই সময় এ বিষয়ে আরও সুনির্দিষ্ট আলোচনার অবকাশ থাকবে। দ্বিতীয় বিষয় হচ্ছে, তামিম চৌধুরী মৃত্যুর কী ধরনের প্রতিক্রিয়া হবে?
এ ধরনের অভিযানের পরে এই আলোচনা প্রায়ই করা হয়ে থাকে এবং এই প্রশ্ন তোলা হয় কেন অভিযুক্তকে বাঁচিয়ে রেখে তথ্য সংগ্রহ করা হলো না। তবে তামিম চৌধুরীর মৃত্যুর পরেও কেউ কেউ অবশ্য এমন অনুমান প্রকাশ করেছেন যে তামিম সম্ভবত আগেই আটক হয়েছিলেন। এসব আলোচনার কারণ আমাদের অজ্ঞাত নয়। আমরা দেখতে পেয়েছি যে গত কয়েক মাসে সরকারের কাউন্টার-টেররিজম কৌশলের একটি প্রধান দিক হয়ে উঠেছে আটকের পরে জঙ্গিদের হত্যা করা। ‘ক্রসফায়ার’ বা ‘বন্দুকযুদ্ধ’ এ ক্ষেত্রে প্রধান উপায় হিসেবে ব্যবহৃত হয়েছে। পরিসংখ্যান বলছে, এ বছরের ৬ জুন থেকে ৫ আগস্ট পর্যন্ত দুই মাসে সন্দেহভাজন ১৯ জন জঙ্গি বন্দুকযুদ্ধে মারা গেছেন (সূত্র: প্রথম আলো, ৬ আগস্ট ২০১৬)। মানবাধিকারকর্মীরা এ বিষয়ে উদ্বেগ প্রকাশ করেছেন এবং এমন প্রশ্নও উঠেছে যে এসব হত্যাকাণ্ডের মধ্য দিয়ে প্রকৃত ‘পরিকল্পনাকারী’দের বাঁচিয়ে দেওয়া হচ্ছে কি না (এ ধরনের বিচারবহির্ভূত হত্যার বিরুদ্ধে আমার লেখা, দেখুন ‘ক্রসফায়ার-সমর্থক ও সমালোচকদের কাছে দুটি প্রশ্ন,’ প্রথম আলো ২৫ জুন, ২০১৬)।
কিন্তু আমরা এ-ও জানি, নিরাপত্তা অভিযানের সময় এমন সব পরিস্থিতির উদ্ভব ঘটে যে নিরাপত্তা বাহিনী সন্দেহভাজন ব্যক্তি বা ব্যক্তিদের ঘিরে ফেললে তারা আক্রমণ চালায় এবং নিরাপত্তা বাহিনীর সদস্যদের পাল্টা ব্যবস্থা গ্রহণের বিকল্প থাকে না। যেমন গত বছর নভেম্বরে প্যারিসে জঙ্গি হামলার পাঁচ দিন পর পুলিশের সঙ্গে যুদ্ধে ওই হামলার কথিত পরিকল্পনাকারী আব্দেল হামিদ আব্বাউদ মারা যান। কিন্তু এ ছাড়া অনেক সময় আগে থেকেই কোনো কোনো সন্ত্রাসীকে ‘আটক’ করার বদলে ‘হত্যা’ করার সিদ্ধান্ত নেওয়া হয়। যেমন—ওসামা বিন লাদেনের বিষয়ে যখন ঘোষণা করা হয়েছিল যে তাঁকে ‘জীবিত বা মৃত’ খুঁজে বের করা হবে, তখনই স্পষ্ট ছিল যে তাঁকে হত্যার ব্যাপারেই সিদ্ধান্ত নেওয়া হয়েছে। যুক্তরাষ্ট্র সরকার এটা স্বীকার না করলেও সহজেই বোধগম্য যে, অ্যাবোটাবাদে যুক্তরাষ্ট্রের বিশেষ বাহিনীর হামলার উদ্দেশ্য ওসামা বিন লাদেনকে আটক করা ছিল না।
একইভাবে ইয়েমেনি বংশোদ্ভূত মার্কিন নাগরিক আনোয়ার আল-আওলাকিকে ২০১১ সালে ড্রোন হামলায় হত্যা সিদ্ধান্ত নিয়েই করা হয়েছিল। তাঁর হত্যা নিয়ে এই প্রশ্ন উঠেছিল যে আত্মপক্ষ সমর্থনের আইনানুগ সুযোগ না দিয়ে একজন মার্কিন নাগরিককে যুক্তরাষ্ট্র সরকার হত্যা করতে পারে কি না। অনেক সময়ই যখন কোনো সন্ত্রাসীকে আটক করা সম্ভব নয় বলে বিবেচিত হয়েছে, সেই সময়েই তাকে হত্যার সিদ্ধান্ত নেওয়া হয়েছে। ইরাকে ২০০৬ সালে আল-কায়েদা নেতা আবু মুসাব আল জারকাবি, ২০০৯ সালে পাকিস্তান তালেবানের নেতা বায়তুল্লাহ মাসউদ, ২০১৩ সালে তাঁর উত্তরসূরি ও ভাই হেকমতউল্লাহ মাসউদ, ২০১৬ সালে আফগান তালেবান নেতা মোল্লা মানসুরকে হত্যার ঘটনা এর উদাহরণ। এগুলো যথাযথ হয়েছে বা সেগুলো বৈধ এমন বলা আমার উদ্দেশ্য নয়। এটাও লক্ষণীয় যে, এসব হত্যার ঘটনা ঘটেছে যখন সন্ত্রাসীরা তাদের নিজেদের নিরাপত্তাবলয়ের ভেতরে থেকেছে এবং তাদের আটক করার কোনো সুযোগ বা সম্ভাবনা নেই।
জঙ্গিবাদ মোকাবিলায় বাংলাদেশ অন্য ধরনের অভিজ্ঞতাও উপহার দিয়েছে। ২০০৫ সালে জেএমবির উত্থানের সময় ক্ষমতাসীন বিএনপির নেতৃত্বাধীন জোট সরকার এর অস্তিত্ব অস্বীকার করলেও শেষ পর্যন্ত আন্তর্জাতিক ও অভ্যন্তরীণ চাপের মুখে কেবল জেএমবি নিষিদ্ধই ঘোষণা করেনি, সংগঠনের ছয়জন শীর্ষ নেতাকে আটক করে দ্রুত বিচারের সম্মুখীন করে। তাঁদের মৃত্যুদণ্ড পরের বছর তত্ত্বাবধায়ক সরকারের আমলে কার্যকর হয়। এই ধারা আওয়ামী লীগ সরকারের মেয়াদে বহাল থাকার কারণে পরের বছরগুলোতে সব মিলে ১৭৯ জন জেএমবির নেতা ও কর্মীকে বিভিন্ন আদালত মৃত্যুদণ্ড দিয়েছেন। বিভিন্ন মেয়াদের কারাদণ্ডে দণ্ডিত ৩০০ জঙ্গির আপিল উচ্চ আদালতে বিবেচনাধীন রয়েছে। (সমকাল, ১৭ জুলাই, ২০১৬) তদুপরি, কাউন্টার-টেররিজমের প্রধান লক্ষ্য হিসেবে জঙ্গিদের ওপরে কড়া নজরদারি, আটক, বিচার অব্যাহত রাখার ফলে জেএমবি কার্যত দুর্বল হয়ে পড়ে। গত কয়েক বছরে কাউন্টার-টেররিজমের দৃষ্টি অন্যদিকে সরে যাওয়া এবং দেশের রাজনৈতিক পরিস্থিতির সুযোগে বিভিন্ন জঙ্গি সংগঠন আবার সংগঠিত হয় এবং আন্তর্জাতিক অঙ্গনে আইএসের উত্থানের কারণে তারা শক্তি সঞ্চয় করে।
সন্ত্রাসীদের, বিশেষত যেসব হাই-প্রোফাইল সন্ত্রাসী বিভিন্ন অভিযানে নিহত হয়েছে, তাদের আমরা মোটা দাগে দুই ভাগে ভাগ করতে পারি; এদের একদল হচ্ছে অনুপ্রেরণাদানকারী, অন্যরা হচ্ছে সামরিক অভিযানের নেতা। ওসামা বিন লাদেন এবং আনোয়ার আল আওলাকি প্রথম শ্রেণিভুক্ত; অন্য যাঁদের কথা আগে উল্লেখ করেছি, তাঁরা দ্বিতীয় শ্রেণিভুক্ত। লাদেন নিহত হওয়ার আগে থেকেই আর সাংগঠনিক নেতা ছিলেন না; কিন্তু তাঁর মৃত্যুর প্রতীকী গুরুত্ব বিশাল। আওলাকির বড় পরিচয় ছিল যে তিনি ইন্টারনেটের মাধ্যমে অনুপ্রাণিত ও নিয়োগ করতে সক্ষম হতেন। তাঁদের মৃত্যু অবশ্যই আন্তর্জাতিক সন্ত্রাসবাদের জন্য বড় ধরনের ধাক্কা, কিন্তু তাতে অনুপ্রেরণাকারী হিসেবে তাঁদের ভূমিকার অবসান ঘটেছে, এমন মনে করার কারণ নেই। বাংলাদেশের আনসারুল্লাহ বাংলা টিম যা এখন আনসার-আল-ইসলাম নামে পরিচিত। ভারতীয় উপমহাদেশে আল-কায়েদার বাংলাদেশ শাখা বলে দাবিদার এ সংগঠনটির অনুপ্রেরণা হচ্ছে আওলাকি। দেখা গেছে, এ ধরনের সন্ত্রাসীদের আবেদন তাঁদের মৃত্যুর পরে বৃদ্ধি পায়। দ্বিতীয় ধরনের সন্ত্রাসীরা হচ্ছে অপারেশনাল কমান্ডার, তারা মারা যাওয়ার পরে খুব দ্রুতই কেউ না কেউ তাদের স্থলাভিষিক্ত হয়। পাকিস্তান ও আফগানিস্তানে তালেবান নেতৃত্বের ধারাবাহিকতা তার প্রমাণ।
বাংলাদেশে নিহত জঙ্গি তামিম চৌধুরী এই বিভাজনে কোন শ্রেণিভুক্ত হবেন? অবশ্যই তামিম চৌধুরী অনুপ্রেরণাদায়ী নেতৃত্বের সারিভুক্ত নন; বরং তাঁকে অপারেশনাল কমান্ডার বলে চিহ্নিত করাই যথাযথ। গুলশান এবং শোলাকিয়ার হামলা তাঁর প্রত্যক্ষ তত্ত্বাবধানে সংঘটিত হয়েছে বলে নিরাপত্তা বাহিনী তথ্য দিয়েছে। তা ছাড়া, আইএসের মুখপত্র দাবিকের ভাষ্য অনুযায়ী, আইএসের উদ্ভব ঘটেছে জেএমবির বিভিন্ন অংশকে একত্র করে, তবে তার সঙ্গে যে নতুন সদস্য যুক্ত হয়েছে, সেটাও আমরা দেখতে পাচ্ছি। ফলে তামিম চৌধুরী সম্ভবত সাংগঠনিকভাবে যেকোনো অপারেশনাল কমান্ডারের চেয়েও গুরুত্বপূর্ণ ভূমিকা পালন করছিলেন। তা সত্ত্বেও, বাংলাদেশের বাইরের এবং বাংলাদেশের জঙ্গি সংগঠনগুলোর অভিজ্ঞতার আলোকে বলতে পারি যে সম্ভবত খুব শিগগির কেউ তাঁর স্থলাভিষিক্ত হবেন।
এর বাইরে যে প্রতিক্রিয়া হতে পারে তা হলো—জঙ্গি সংগঠনগুলোর কৌশলে পরিবর্তন, অর্থাৎ ২০০৮ থেকে ২০১২ সালের মতো বড় ধরনের হামলা থেকে সরে এসে নিজেদের সংগঠিত করা। এ ছাড়া আরও বড় ধরনের, দুর্ধর্ষ ধরনের হামলা চালিয়ে দেখানো যে তারা এখনো শক্তিশালী। এ ক্ষেত্রে আন্তর্জাতিক পরিস্থিতি তাদের জন্য ইতিবাচক—সিরিয়ায় ক্রমাগতভাবে পরাজয়ের কারণে আইএসের নতুন কৌশল হচ্ছে পৃথিবীর অন্যত্র তাদের শক্তি দেখানো। মনে রাখা দরকার, তামিমের মতো আরও বেশ কয়েকজন, যাঁরা বিদেশে ছিলেন বা আছেন, তাঁরা এখন সক্রিয়। বাংলাদেশে সরকারের ভাষায় নতুন জেএমবি বা আইএস এবং আল-কায়েদার শক্তি বিষয়ে আমরা অবগত নই। এসব বিবেচনায় তামিম চৌধুরীর মৃত্যু ও অভিযানের সাফল্য সত্ত্বেও এখনই আত্মতৃপ্তিতে ভোগার বা অতিমাত্রায় আনন্দিত হওয়ার কারণ নেই।
নিরাপত্তা অভিযানের সাফল্য, জঙ্গিদের হত্যা, জঙ্গি সংগঠনে নেতৃত্বে শূন্যতা তৈরির বিষয়গুলো আলোচনা অবশ্যই গুরুত্বপূর্ণ। কিন্তু সেগুলোর পাশাপাশি একই রকম বা বেশি গুরুত্ব দিয়ে উত্তর খোঁজা দরকার এসব প্রশ্নের যে, এই হত্যা অন্যদের এই ধরনের সংগঠনে যুক্ত হওয়া থেকে বিরত রাখবে কি? জঙ্গি সংগঠনগুলোর বিস্তারে এবং কোনো ব্যক্তির কাছে জঙ্গি সংগঠনের আবেদন তৈরিতে যেসব অনুকূল রাজনৈতিক এবং সামাজিক পরিবেশ কাজ করে, তার অবসান হবে কি? এসব প্রশ্নের উত্তর অনুসন্ধান এবং সেভাবে কৌশল নির্ধারণ হচ্ছে দীর্ঘ মেয়াদে জঙ্গিবাদ মোকাবিলার কার্যকর পথ।
আলী রীয়াজ: যুক্তরাষ্ট্রের ইলিনয় স্টেট ইউনিভার্সিটির রাজনীতি ও সরকার বিভাগের অধ্যাপক।</news> 



<title>জেলা পরিষদ নিয়ে কিছু সুপারিশ</title> 
 <news>স্বাধীনতার পর প্রথমবারের মতো জেলা পরিষদ নির্বাচনের প্রক্রিয়া শুরু হয়েছে। আশা করা যায় ২০১৬ সালের মধ্যে দেশের সমতলভূমির ৬১টি জেলা পরিষদে নির্বাচিত জনপ্রতিনিধিরা দায়িত্ব নিতে পারবেন। সরকার নির্বাচিত জেলা পরিষদ পুনর্গঠন করলে দেশের স্থানীয় সরকারের ইতিহাসে একটি নতুন অধ্যায়ের সূচনা ঘটবে।
জেলা পরিষদ উপমহাদেশের স্থানীয় শাসন ও উন্নয়নের ইতিহাসে ১৩০ বছরের উত্তরাধিকার বহন করে। জেলা প্রশাসন সৃষ্টির (১৭৭২) ১১০ বছর পর ১৮৮২ সালে লর্ড রিপনের ঐতিহাসিক রেজল্যুশনের মাধ্যমে তিন স্তরের গ্রামীণ স্থানীয় সরকার প্রতিষ্ঠানের গোড়াপত্তন হয়। তাতে স্থানীয় ‘জেলা বোর্ড’ অত্যন্ত শক্তিশালী প্রশাসনিক ভিত্তির ওপর প্রতিষ্ঠিত হয়। পাকিস্তানের প্রথম দশক পর্যন্ত ওই পদ্ধতি বজায় ছিল। বাংলাদেশ স্বাধীন হওয়ার পর জেলা পরিষদের সুরম্য ভবন, জনবল, প্রচুর নিজস্ব সম্পদ ও জাতীয় বাজেটের নিয়মিত বরাদ্দ সত্ত্বেও স্থানীয় প্রতিষ্ঠান হিসেবে এটি রহস্যজনক কারণে আড়ালে পড়ে যায়।
১৯৭৫ সালে জেলায় ‘গভর্নর’ নিয়োগ করে জেলা প্রশাসকসহ জেলার সামগ্রিক প্রশাসনকে তার অধীন করে একটি কাঠামো প্রতিষ্ঠার চিন্তা করা হয়। পরে বিএনপির শাসনামলে ‘জেলা উন্নয়ন সমন্বয়ক’ নামে একটি পদ সৃষ্টি করে প্রতিটি জেলায় রাজনীতিবিদদের মধ্য থেকে ওই পদে নিয়োগ দেওয়া হয়। এরশাদ আমলে পদটি বাতিল হয়; ১৯৮৮ সালের একটি নতুন আইনবলে সংসদ সদস্যদের মধ্য থেকে জেলা পরিষদের চেয়ারম্যান নিয়োগ দেওয়া হয়। ১৯৯০-এর পরে তা বাতিল হয়ে যায়।
আওয়ামী লীগের সরকার গঠিত হওয়ার পর ২০০০ সালে জেলা পরিষদ আইন পাস করা হয়। কিন্তু পাস হওয়ার ১১ বছর পরও ওই আইন কার্যকর করা হয়নি। পরে ২০১১ সাল আইনের ৮২(১) ধারার অধীনে জেলা পরিষদের প্রশাসক নিয়োগের মাধ্যমে ওই আইন কার্যকর হয়। কথা ছিল প্রশাসক নিয়োগের ছয় মাসের মধ্যেই আইন অনুযায়ী জেলা পরিষদ নির্বাচন হবে, তা হয়নি। অবস্থাদৃষ্টে ধারণা, সরকার ২০১৬ সালের মধ্যে জেলা পরিষদ নির্বাচন দিতে যাচ্ছে এবং স্বাধীনতার পর প্রথমবারের মতো নির্বাচিত জেলা পরিষদ গঠিত হতে যাচ্ছে। এ প্রচেষ্টা নিঃসন্দেহে অভিনন্দনযোগ্য। নির্বাচনী প্রক্রিয়া, পদ্ধতি ও তার ফলাফল কীরূপ হবে সে সম্পর্কে কোনো আগাম মন্তব্য না করেও বলতে চাই, জেলা পরিষদ নানা অনিশ্চয়তার স্তর পার হয়ে একটি স্থায়ী প্রাতিষ্ঠানিক কাঠামো পেতে যাচ্ছে এ নির্বাচনের মাধ্যমে। তাই ব্যবস্থাটি আরও টেকসই ও গণতান্ত্রিক হোক, এ লক্ষ্যে ওই আইনের কিছু সংশোধনী সুপারিশ করা সংগত মনে করি। ইতিপূর্বে এ বিষয়ে প্রথম আলোয় (২৮-১১-২০১১ এবং ৪-০১-২০১২) আমার দুটি প্রবন্ধ প্রকাশিত হয়। এই লেখায় নতুন কিছু সুপারিশ যুক্ত করা হলো।
প্রথমত, ইউনিয়ন পরিষদ, উপজেলা পরিষদ, পৌরসভা, সিটি করপোরেশনসহ অন্য সব স্থানীয় সরকার প্রতিষ্ঠান আইন ও বিধিসমূহের সঙ্গে অসামঞ্জস্যপূর্ণ কিছু আছে কি না, তা পর্যালোচনা করা দরকার এবং যে পটভূমিতে ২০০০ সালে জেলা পরিষদ আইন তৈরি হয় তার প্রেক্ষাপট অনেক পরিবর্তন হয়েছে এবং বিশেষত, উপজেলা ও ইউনিয়ন পরিষদের কর্মধারার আলোকে জেলা পরিষদেও অনুরূপ বিষয়ের সংযোজন প্রয়োজন। পরিকল্পনা, বাজেট এবং উন্নয়ন সমন্বয়ের বিধানসমূহের আরও স্পষ্টকরণ প্রয়োজন।
দ্বিতীয়ত, জেলা পর্যায়ে কর্মরত জেলা প্রশাসন, রেগুলেটরি ও উন্নয়ন বিভাগসমূহের সঙ্গে পরিষদের সম্পর্কের বিষয়ে আইনে বিস্তারিত কিছু দেখা যায় না। সংবিধান অনুযায়ী উন্নয়ন ও সেবার ক্ষেত্রে জেলা পরিষদের দায়িত্ব ও ভূমিকা এ ক্ষেত্রে অগ্রগণ্য।
তৃতীয়ত, জেলা পরিষদ আইন, ২০০০-এর ধারা ৩০ বলে জেলার সব জাতীয় সংসদ সদস্যগণ ‘জেলা পরিষদের উপদেষ্টা হইবেন এবং তাঁহারা পরিষদকে উহার কার্যাবলি সম্পাদনে পরামর্শ প্রদান করিবেন’ মর্মে যে ধারাটি আছে, তা উপজেলা পরিষদ ও ইউনিয়ন পরিষদের অভিজ্ঞতার আলোকে পুনরায় বিচার-বিবেচনা করে দেখা যেতে পারে।
চতুর্থত, জেলা পরিষদ আইনের ১৪ থেকে ১৮—এ পাঁচটি ধারা পুনর্বিবেচনা করা যেতে পারে। দেশের সব স্থানীয় সরকার প্রতিষ্ঠানে নাগরিকেরা সরাসরি নির্বাচনে অংশ নিয়ে থাকেন। কিন্তু জেলা পরিষদ নির্বাচনে সাধারণ ভোটারের অংশগ্রহণের সুযোগ নেই। এ বিষয়টি অত্যন্ত গুরুত্বপূর্ণ বিধায় বিশেষ ‘নির্বাচকমণ্ডলীর’ পরিবর্তে জেলার জনসংখ্যা, আকার ও ভোটার সংখ্যার ভিত্তিতে জেলায় জেলায় জেলা পরিষদের নির্বাচনী ওয়ার্ড সৃষ্টি করে জনগণের সরাসরি ভোটে জেলা পরিষদের সদস্যগণ নির্বাচিত হওয়া উচিত বলে আমরা মনে করি।
নির্বাচিত সদস্য/সদস্যাদের মধ্য থেকে পরে জেলা পরিষদের চেয়ারম্যান, ভাইস চেয়ারম্যান বা একটি ‘নির্বাহী কাউন্সিল’ গঠিত হতে পারে। বাকি সদস্যরা নির্বাহী দায়িত্বের বাইরে বিধানিক সদস্য হিসেবে বিবেচিত হতে পারেন। ভারতে অন্তত এভাবে জেলা পরিষদসমূহ পরিচালিত হয়।
বিরাজিত আইন (জেলা পরিষদ আইন, ২০০০) সংবিধান ও দেশের প্রচলিত রাজনৈতিক সংস্কৃতির সঙ্গে পুরোপুরি সামঞ্জস্যপূর্ণ নয়। তা ছাড়া, জেলা পরিষদকে ঘিরে জনমানুষের আশা-আকাঙ্ক্ষা পুরোপুরিভাবে এ আইনে প্রতিফলিত হয়নি। তাই জেলা পরিষদ নির্বাচনের আগে এ আইনের পুঙ্খানুপুঙ্খ পর্যালোচনা এবং বাংলাদেশের অতীতের জেলা পরিষদের কর্মকাণ্ড, বর্তমান জেলার প্রশাসন ও উন্নয়নের সমস্যাসমূহের সবিস্তারে আলোচনা-পর্যালোচনা প্রয়োজন। তা ছাড়া, ভারতের পশ্চিমবঙ্গ, ত্রিপুরা, আসাম, মেঘালয় প্রভৃতি রাজ্যের জেলা পরিষদসমূহ কীভাবে কাজ করছে, তাও সঙ্গে সঙ্গে পর্যালোচনা করে দেখা যেতে পারে। এ সবকিছু বিবেচনা করে আইনের যথাযথ সংশোধনের পর নির্বাচন অনুষ্ঠান করাই সংগত।
আশা করব, সরকার আওয়ামী লীগের জেলা পর্যায়ের নেতা-নেত্রী, অন্যান্য দল এবং নাগরিক সমাজের মতামত গ্রহণ করে জেলা পরিষদ আইন, ২০০০-এর প্রয়োজনীয় সংস্কার করে ২০১৬ সালের ডিসেম্বরের মধ্যে একটি সুষ্ঠু ও অংশগ্রহণমূলক নির্বাচনের পথে প্রয়োজনীয় পদক্ষেপ নেবে।
অধ্যাপক তোফায়েল আহমেদ: স্থানীয় সরকার বিশেষজ্ঞ।
tofail101@gmail.com</news> 



<title>চীন-মার্কিন উত্তেজনা হ্রাস</title> 
 <news>মার্কিন প্রেসিডেন্ট বারাক ওবামার প্রশাসন দক্ষিণ চীন সাগরে আইনের শাসন ও স্থিতিশীলতা রক্ষার জন্য দৃঢ়প্রত্যয় ঘোষণা করেছে। হেগের আন্তর্জাতিক ট্রাইব্যুনাল এ ব্যাপারে বিতর্কিত সিদ্ধান্ত দেওয়ায় চীন সুনির্দিষ্টভাবে তা প্রত্যাখ্যান করেছে। ফলে এখন প্রশ্ন উঠেছে: প্রশান্ত মহাসাগরীয় অঞ্চলে যুক্তরাষ্ট্র ও তার মিত্ররা চীনকে আন্তর্জাতিক রীতিনীতি মেনে চলানোর ক্ষেত্রে কী করতে পারে।
২০১০ সালে ভিয়েতনাম সফরে গিয়ে তৎকালীন মার্কিন পররাষ্ট্রমন্ত্রী হিলারি ক্লিনটনই প্রথম মার্কিন কর্মকর্তা হিসেবে ঘোষণা করেন, দক্ষিণ চীন সাগরে নৌচালনা ও আন্তর্জাতিক রীতিনীতি মেনে চলা মার্কিন যুক্তরাষ্ট্রের জাতীয় স্বার্থের ব্যাপার। ওবামা নিজেও বলেছেন, ‘মার্কিন যুক্তরাষ্ট্র সব সময় শান্তিকামী রাষ্ট্র ছিল, ভবিষ্যতেও থাকবে।’
তাঁদের এসব মন্তব্যে বেশ শোরগোল সৃষ্টি হলেও দক্ষিণ চীন সাগরে যুক্তরাষ্ট্রের স্বার্থ রক্ষার সামর্থ্য ও আগ্রহ নিয়ে অনেক সন্দেহ রয়েছে। কথা হচ্ছে, ওয়াশিংটনের হাতে তেমন কোনো সুযোগ নেই। এখন পর্যন্ত একপক্ষীয় উদ্যোগ হিসেবে তারা দক্ষিণ চীন সাগরে বিমানবাহী ও বিমানবিধ্বংসী জাহাজ ভাসানো ছাড়া আর কিছু করতে পারেনি।
কূটনীতিতে অগ্রগতির আরও অনেক সুযোগ আছে। মার্কিন যুক্তরাষ্ট্র ও চীনের মধ্যে নিয়মিত উচ্চপর্যায়ের বৈঠক হয়। যেমন—বার্ষিক কৌশলগত ও অর্থনৈতিক আলোচনা। এতে দুই দেশের কূটনৈতিক, প্রতিরক্ষা ও বাণিজ্য কর্মকর্তারা সরাসরি ও খোলামেলা কথা বলতে পারেন।
ওবামা ও তাঁর মন্ত্রীরা নিশ্চয়ই চীনা প্রেসিডেন্ট শি জিনপিংয়ের সঙ্গে ব্যক্তিগতভাবে ও সরাসরি কথা বলেছেন। আগামী মাসে চীনে জি-২০-এর সম্মেলন হতে যাচ্ছে। সেখানেও দেশ দুটি সরাসরি আলাদাভাবে কথা বলতে পারবে। এটাও ধরে নেওয়া যায় যে রুদ্ধদ্বারের ভেতরে খুব কঠোর কূটনৈতিক প্রচেষ্টা অব্যাহত রয়েছে, যাতে উত্তেজনা প্রশমন করা যায়। তবে যা আলোচনা হচ্ছে, তা নিশ্চয়ই মানুষকে জানানো হবে না।
যুক্তরাষ্ট্র যদি অত হাঁকডাক না করে নীরবে দক্ষিণ চীন সাগরে নৌচালনা করে, তাহলে চীন জবাব দেওয়ার নানা সুযোগ পাবে। এতে চীনের নেতারা মুখ রক্ষার সুযোগ পাবেন, তাঁদের পিঠ দেয়ালে ঠেকে যাবে না। তবে জাতীয়তাবাদী জোশ দেখানোর জন্য চীনের ওপর অনেক চাপ রয়েছে। চীনারা মার্কিনদের এই অবস্থানকে পশ্চিমা আগ্রাসন হিসেবে দেখে থাকে। ফলে ওয়াশিংটন চীনের পেছন বাড়িতে বিমানবাহী জাহাজ ভাসিয়ে চীনাদের মনের আগুনে ঘি ঢেলে দিয়েছে।
তবে অন্য ক্ষেত্রে চীন ও যুক্তরাষ্ট্র যে পারস্পরিক সহযোগিতা করে যাচ্ছে, তাতে আশার আলো দেখা যাচ্ছে। মার্কিন সরকারের উচিত, নব উদ্যমে দ্বিপক্ষীয় বিনিয়োগ চুক্তিটি বাস্তবায়ন করা, যেটা এখন স্থগিত হয়ে আছে। অন্যদিকে তারা বাণিজ্য ও জলবায়ুর মতো আন্তর্জাতিক বিষয়ে সহযোগিতার ক্ষেত্রে সক্ষমতা ও সামর্থ্যের স্বাক্ষর রেখেছে। এতে শুধু তাদেরই নয়, সারা পৃথিবীরই উপকার হবে। এসব চুক্তি করে চীন পৃথিবীকে এ বার্তা দিতে পারে, পরাশক্তি হিসেবে তারা দায়িত্বশীল। যুক্তরাষ্ট্রের সেই চেষ্টা করা উচিত।
কথা হচ্ছে, নিরাপত্তার মতো গুরুতর বিষয়ে পারস্পরিক সহযোগিতা অনেক কঠিন হলেও বাণিজ্য, বিনিয়োগ, জলবায়ু পরিবর্তন ও শিক্ষা বিনিময়ের সুযোগ আছে। চীন খুবই বাস্তবমুখী একটি দেশ। চীনা নেতারা ঐতিহাসিকভাবেই জাতীয় স্বার্থের জন্য সংবেদনশীল বিষয়গুলো এড়িয়ে অন্য ক্ষেত্রে ঠান্ডা মাথায় অধিকতর বাস্তবমুখী সহযোগিতার দৃষ্টান্ত স্থাপন করতে পেরেছেন। তবে চীন জাপান ও দক্ষিণ কোরিয়ার মতো প্রতিবেশী দেশগুলোর সঙ্গে হঠকারী আচরণ করতে পারে, যেটা তারা যুক্তরাষ্ট্রের মতো শক্তিশালী দেশের সঙ্গে করবে না। বেইজিং এখনো যুক্তরাষ্ট্রের সঙ্গে সম্পর্ককে অগ্রাধিকার দেয়, কারণ বিভিন্ন বৈশ্বিক ইস্যুতে এটা সবচেয়ে গুরুত্বপূর্ণ বিষয়।
বাস্তুতন্ত্র ও মৎস্য সম্পদ রক্ষার মতো বিষয়েও তারা একত্রে কাজ করতে পারে, এর সঙ্গে খনিজ, তেল ও প্রাকৃতিক গ্যাস উত্তোলনের জন্যও তারা একত্রে কাজ করতে পারে, যদিও এ বিষয়গুলো প্রায়ই উপেক্ষা করা হয়। এ ছাড়া যৌথভাবে কাজ করার জন্য আরও অনেক ক্ষেত্র রয়েছে।
ওদিকে মার্কিন কূটনীতি প্রায়ই চীনা জাতীয়তাবাদের ওপর গভীর প্রভাব ফেলে, যার চাপ চীনা কমিউনিস্ট পার্টিকেও (সিসিপি) ভোগ করতে হয়। এতে তো পরিস্থিতির উন্নতি হয়-ই না, উপরন্তু সিসিপি মার্কিন স্বার্থের পরিপন্থী কাজ করতে বাধ্য হয়। চীন গণতান্ত্রিক দেশ না হলেও দেশটির নেতারা প্রায়ই জনমতের চাপে কাজ করতে বাধ্য হন। চীনা নাগরিকেরা মনে করেন, মার্কিন যুক্তরাষ্ট্র চীনের উত্থান ঠেকাতে চায়। এমনকি হেগের ট্রাইব্যুনালে জাপানি বিচারকের অংশগ্রহণের বিষয়টিকে তাঁরা দক্ষিণ চীন সাগরে মার্কিন ষড়যন্ত্রের অংশ হিসেবে মনে করেন।
এ ছাড়া মার্কিন প্যাসিফিক কমান্ডার হ্যারি হ্যারিস যতবার চীনের ‘গ্রেট ওয়াল অব স্যান্ড’ ও তার সামরিক আকাঙ্ক্ষার সমালোচনা করেন, ততবারই চীনারা ধরে নেয়, মার্কিন যুক্তরাষ্ট্র যুদ্ধ চায়। সবচেয়ে ভালো হয়, যদি চীনা নেতাদের ব্যক্তিগতভাবে এসব জানানো হয়। এতে যোগাযোগের আরও দরজা খুলে যাবে, যার ফলে চীনা জাতীয়তাবাদও থিতিয়ে আসবে, যেটা আসলে কার্যকর কূটনীতির পথে বাধা হয়ে দাঁড়ায়। তবে সর্বোচ্চ পর্যায়ের নেতারা যদি একত্রে বসে আলোচনা করেন, তাহলে সেটাই সবচেয়ে ভালো হয়। উত্তেজনা প্রশমনে এর চেয়ে ভালো পন্থা আর হয় না।
শেষমেশ, উভয় দেশের মানুষের মধ্যে যদি যোগাযোগ ও বন্ধন (চীনা ছাত্ররা যুক্তরাষ্ট্রে পড়বেন ও জানবেন, মার্কিন ছাত্ররা চীনা পরিবারের সঙ্গে থাকবেন, তাদের জানবেন) গড়ে ওঠে, তাহলে সেটা বৈরিতা দূরীকরণে খুবই কার্যকর হবে, যা দীর্ঘ মেয়াদে বন্ধুত্ব ও বোঝাপড়া তৈরি করতে কাজে লাগবে।
অনুবাদ: প্রতীক বর্ধন, জাপান টাইমস থেকে নেওয়া।
হান্টার মার্সটন: দক্ষিণ-পূর্ব এশিয়ার রাজনীতি বিশ্লেষক।</news> 



<title>নেপথ্যের শক্তিকে শনাক্ত করা দরকার</title> 
 <news>২৫ জুলাই ঢাকার কল্যাণপুরের তাজ মঞ্জিল নামের এক বাড়িতে পুলিশি অভিযান চালিয়ে নয় সন্দেহভাজন জঙ্গিকে হত্যা করার পর ২৭ আগস্ট সকালে নারায়ণগঞ্জের পাইকপাড়ার একটি বাড়িতে একই রকমের অভিযানে আরও তিন সন্দেহভাজন জঙ্গিকে হত্যার ঘটনায় এটা পরিষ্কার যে, জঙ্গি দমনে সরকার জোরালোভাবে তৎপর রয়েছে। আইনশৃঙ্খলা রক্ষাকারী বাহিনীগুলোর ভাষ্য অনুযায়ী, তাদের তৎপরতা ফলপ্রসূ হচ্ছে। হলি আর্টিজান ও শোলাকিয়ার জঙ্গি হামলার পর জনমনে যে ভীতি-আতঙ্ক সৃষ্টি হয়েছিল, একের পর এক পুলিশি অভিযানে সন্দেহভাজন জঙ্গিদের মারা পড়ার ফলে সেই পরিস্থিতি অনেকটাই কাটতে শুরু করেছে।
নারায়ণগঞ্জে নিহত তিনজনের মধ্যে আছেন তামিম চৌধুরী, যাঁকে হলি আর্টিজান হত্যাযজ্ঞের মাস্টারমাইন্ড বা পরিকল্পনাকারী হিসেবে বর্ণনা করে আসছিল পুলিশ। তাঁকে ধরিয়ে দেওয়ার জন্য ২০ লাখ টাকা পুরস্কারও ঘোষণা করা হয়েছিল। এখন যখন তাঁর নিহত হওয়ার খবর পুলিশ জানাল, তখন এটা জঙ্গিবিরোধী তৎপরতার একটা বড় সাফল্য বলে বিবেচিত হতে পারে। প্রকৃতপক্ষে, জঙ্গি হামলায় সশরীরে অংশগ্রহণকারী মাঠপর্যায়ের জঙ্গিদের চেয়ে অনেক বেশি গুরুত্বপূর্ণ তাদের নেপথ্যের নেতারা, যাঁরা কিশোর-তরুণদের কচি মনকে বিভ্রান্ত করে এই ভয়ংকর বিভীষিকার পথে নিয়ে যান, হত্যাযজ্ঞের পরিকল্পনা করেন এবং তা বাস্তবায়ন করতে তাদেরকেই পাঠান।
যে প্রক্রিয়ায় জঙ্গিবিরোধী তৎপরতা চলছে, তা অনেক ক্ষেত্রে জনমনে স্বস্তি দিলেও যে প্রশ্নটি উঠছে তা হচ্ছে, সন্দেহভাজন জঙ্গিদের কেন জীবিত অবস্থায় গ্রেপ্তার করা সম্ভব হচ্ছে না? এর সঙ্গে বিচার ও আইনের শাসনের সম্পর্ক রয়েছে। এটা গুরুত্বপূর্ণ এই কারণে যে পুলিশ ও র্যা বের সঙ্গে ‘বন্দুকযুদ্ধে’ সন্দেহভাজন অপরাধীদের নিহত হওয়ার ঘটনাগুলো সম্পর্কে সংশ্লিষ্ট বাহিনীগুলোর বক্তব্যের বিশ্বাসযোগ্যতা প্রশ্নবিদ্ধ। জঙ্গিবিরোধী অভিযানগুলোর ক্ষেত্রেও আইনশৃঙ্খলা রক্ষাকারী বাহিনীর আচরণ ও বক্তব্য যেন একই রকমের সংশয়-সন্দেহ না জাগায়, সে ব্যাপারে সতর্ক থাকা প্রয়োজন।
জঙ্গিবিরোধী অভিযান অব্যাহত থাকুক, জঙ্গিদের হাতে আর একটি প্রাণও ঝরবে না—এটা নিশ্চিত করা হোক।</news> 



<title>দায় ক্ষমতাসীনদেরই নিতে হবে</title> 
 <news>খুলনা মেডিকেল কলেজে ছাত্রলীগের দুই পক্ষের সংঘাতে আহত হয়েছেন ২৫ জন। ছয়জনের অবস্থা গুরুতর বলে জানিয়েছে রোববারের প্রথম আলো। হাসপাতালের বিভিন্ন কক্ষ ভাঙচুরও হয়েছে। এক হাতে তালি বাজার কথা নয়। এ সংঘর্ষে আহত ও আক্রমণকারী দুই-ই ছাত্রলীগ।
সংঘাত-সংঘর্ষ ছাড়া আজকাল ছাত্রলীগের নাম গণমাধ্যমে তেমন আসতে দেখা যায় না। নাম কামানোর জন্যই সংঘাত হয়, নাকি সংঘাত হয় বলেই নাম উচ্চারিত হয়? ঘটনার শুরু একটি সংবর্ধনাকে কেন্দ্র করে। প্রধানমন্ত্রীর একান্ত সচিব নমিতা হালদার আসছেন খুলনা মেডিকেল কলেজ ও হাসপাতাল পরিদর্শনে। তাঁকে সংবর্ধনা দেওয়ার প্রতিযোগিতায় লিপ্ত হয় দুই নেতার অনুসারী দুটি গ্রুপ। উল্লেখ্য, খুলনা মেডিকেল কলেজে ছাত্রলীগের কমিটি অন্তঃকোন্দলের জন্য আগেই বিলুপ্ত করা হয়েছে। কিন্তু কমিটি বিলুপ্ত হলে কী হবে, বিলুপ্ত কমিটির সভাপতি ও সাধারণ সম্পাদকের নেতৃত্বে যাঁর যাঁর অনুসারীদের নিয়ে ক্যাম্পাসে আধিপত্য বিস্তারে প্রতিযোগিতা থামেনি। তারই জেরে গত শনিবার দুই দফায় ব্যাপক আকারে সংঘর্ষ হয়। যথারীতি পুলিশ ও র্যা ব আসে ঘটনা ঘটে যাওয়ার পর।
গণমাধ্যম ও সমাজের বিভিন্ন অংশ থেকে বছরের পর বছর ছাত্ররাজনীতিতে সুস্থ ধারা ফিরিয়ে আনার দাবি উচ্চারিত হয়েই যাচ্ছে। বিশেষ করে, ক্ষমতাসীন দলের সঙ্গে জড়িত ছাত্র ও যুব সংগঠনের দাপটে শিক্ষাপ্রতিষ্ঠানগুলোর স্বাভাবিক ও স্বতঃস্ফূর্ত পরিবেশ থাকতে পারছে না। প্রতিপক্ষ সংগঠন থেকে শুরু করে সাধারণ ছাত্রছাত্রী এমনকি শিক্ষকেরা পর্যন্ত তাঁদের হাতে প্রায়ই লাঞ্ছিত ও নির্যাতিত হন। প্রতিকার হিসেবে কমিটি বিলুপ্ত করা বা দু-একজনকে সাময়িক বহিষ্কারও নিষ্ফল হচ্ছে। কারণ কেন্দ্রীয় নেতৃত্ব ও প্রশাসন আন্তরিক ও কঠোর নয়। ক্ষমতার হাতিয়ার হিসেবে ছাত্রদের ব্যবহারের অসাধু ইচ্ছারই খেসারত দিচ্ছে শিক্ষা ও শিক্ষাঙ্গন। এ ধরনের প্রতিটি সংঘর্ষ ও রক্তপাতের দায় তাই ক্ষমতাসীনদেরই নিতে হবে।</news> 



<title>রামপালে বিদ্যুৎকেন্দ্র হবে, সুন্দরবনের ক্ষতি হবে না: প্রধানমন্ত্রী</title> 
 <news>নিজস্ব প্রতিবেদক | ২৭ আগস্ট ২০১৬
সংবাদ: প্রধানমন্ত্রী শেখ হাসিনা বলেছেন, বাগেরহাটের রামপালে কয়লাভিত্তিক বিদ্যুৎকেন্দ্র হবে। এই বিদ্যুৎকেন্দ্রের কারণে সুন্দরবন ও পরিবেশের কোনো ক্ষতি হবে না। প্রধানমন্ত্রী তাঁর বক্তব্যে বলেন, ‘দেশের উন্নয়নের জন্য, মানুষের কল্যাণের জন্য যা কিছু ভালো মনে হবে, আমি সেগুলো করবই।’ শনিবার বিকেলে গণভবনে রামপাল বিদ্যুৎকেন্দ্র নির্মাণ নিয়ে সংবাদ সম্মেলনে শেখ হাসিনা এ কথা বলেন। মো. সাজিদুল ইসলাম
আমাদের প্রধানমন্ত্রী যদি জনগণের সত্যিকারের প্রতিনিধি হয়ে থাকেন, তাহলে দেশের সাধারণ জনগণ যা চায়, ওনার তা মেনে নিতে অসুবিধা কোথায়? এই টাকা দিয়ে অন্য কোথাও বিদ্যুৎকেন্দ্র নির্মাণ করা কি যায় না? মনজুর এলাহী
ভারত লাভের ভাগ নেবে। তাহলে ঋণের বোঝা কেন শুধু বাংলাদেশ বইবে? তা ছাড়া, এই কয়লা বিদ্যুৎ প্রকল্প ভারতের পরিবেশ অধিদপ্তরের ছাড়পত্র পায়নি বলেই বাংলাদেশে হচ্ছে। সুন্দরবনের কোনো ক্ষতি হলে তার দায়দায়িত্ব কার, সেটা পরিষ্কার হওয়া জরুরি। এত সুনিশ্চিতভাবে যখন বলা হচ্ছে, কোনো ক্ষতি হবে না, তাহলে যদি কোনো কারণে ক্ষতি হয়েই যায়; সে জন্য দায়ভারের বিষয়টি খোলাসা করে ফেললে ভালো হয়। শিমুল
রামপালের বিদ্যুৎকেন্দ্র থেকে বেশ দূরে সুন্দরবন। বিদ্যুৎকেন্দ্র নির্মাণ বন্ধ না করে সুন্দরবনের চোরাকারবারিদের উৎপাত বন্ধ করুন। তাহলে বিদ্যুৎকেন্দ্রে দেশের উন্নয়নও হবে, সুন্দরবনও বেঁচে থাকবে।</news> 



<title>উনি আগে বলুন, আমি যে বক্তব্য দিয়েছি কোনটা ভুল</title> 
 <news>নিজস্ব প্রতিবেদক | ২৭ আগস্ট ২০১৬
সংবাদ: রামপাল বিদ্যুৎকেন্দ্র নিয়ে তাঁর দেওয়া বক্তব্যের কোনটি ‘ভুল’ বা ‘মিথ্যা’, তা প্রধানমন্ত্রীর কাছে জানতে চেয়েছেন বিএনপির চেয়ারপারসন খালেদা জিয়া। তিনি বলেন, ‘সেদিন রামপাল নিয়ে আমি বক্তব্য দিয়েছিলাম, ওনাদের খুব গায়ে লেগেছে। গায়ে বেশি জ্বালা ধরেছে বলে আজকে (শনিবার) বক্তব্য দিয়েছে। কিন্তু উনি আগে বলুন, আমি যে বক্তব্য দিয়েছি কোনটা ভুল, মিথ্যা।’ মহম্মদ সালাউদ্দিন
এনটিপিসি ভারতের কোন কোন জায়গায় তারা কয়লা বিদ্যুৎ কেন্দ্র করতে চেয়ে বাধা পেয়েছে, সেটা জানানোর চেষ্টা করলেই বুঝতে পারবেন যে বক্তব্যের কোন জায়গাটা ভুল বা মিথ্যা। রূপম
জনতার ভালোবাসা হারিয়ে আপনাদের আর বাকি রয়েছেটাই বা কী যে সব শেষ হয়ে যাবে? শাকিল আহমেদ শুভ
দেশে অনেক জায়গা আছে বিদ্যুৎকেন্দ্র স্থাপন করার জন্য। কিন্তু এমন জায়গা নেই যে সুন্দরবন স্থাপন করা যাবে।</news> 



<title>নিবন্ধনেও ছেলেখেলা!</title> 
 <news>মেধা ও স্বচ্ছতার ভিত্তিতে কেন্দ্রীয়ভাবে শিক্ষক নিয়োগের সিদ্ধান্তে আমরা আশায় বুক বেঁধেছিলাম। কথা ছিল, সর্বোচ্চ লিখিত নম্বরের মানদণ্ডের নিরিখে নিয়োগ দেওয়া হবে। সম্প্রতি ঈদের আগে ৬০টি ও ঈদের পরে ১৯৯টি কলেজ জাতীয়করণের সিদ্ধান্ত নেওয়া হয়েছে। আরও ১০২টি প্রক্রিয়াধীন। এতে করে কলেজে শূন্যপদের সংখ্যা জ্যামিতিক হারে কমে যায়। এই নতুন জাতীয়করণ করা কলেজগুলোর শূন্য পদ বিসিএস থেকে পূরণ করা হবে। কিন্তু যঁাদের বয়স শেষ তাঁদের কী হবে? যে পদগুলো বাকি আছে তাতে হবে বৈষম্যমূলক নিয়োগ। এনটিআরসিএ সরাসরি জানিয়েছে, যে উপজেলায়/জেলা/বিভাগে একটি পদ আছে, সেখানে কম নম্বর পেলেও নারীকে নিয়োগ দেওয়া হবে! সমাজবিজ্ঞানের মতো কিছু বিষয়ে উপজেলায়, জেলায় একটিও শূন্য পদ নেই। বিভাগে হয়তো একটি শূন্যপদ আছে। সমান নম্বর পেলে অগ্রাধিকার ভিত্তিতে নারীর নিয়োগ পাওয়া কতটা যৌক্তিক? ৪০ পেয়ে একজন নারী নিয়োগ পাবেন, আর আমরা ৭০ নম্বর পেয়েও নিয়োগ পাব না—এটা ছেলেখেলা নয়তো কী। দয়া করে এত নিষ্ঠুর হবেন না। দেশকে মেধাশূন্য করবেন না। মনির হোসেন শিক্ষার্থী, ঢাকা বিশ্ববিদ্যালয়। </news> 



<title>আপনার রাশিফল</title> 
 <news>আজ ২৯ আগস্ট। এই তারিখে জন্মগ্রহণ করায় পাশ্চাত্যমতে আপনি কন্যা রাশির জাতক বা জাতিকা। আপনার জন্য গুরুত্বপূর্ণ সংখ্যা ২ ও ৫। গুরুত্বপূর্ণ দিন সোম ও বুধবার। শুভ রং—সবুজ, সাদা, মেরুন। শুভ রত্ন—মুক্তো, গার্নেট। বিশিষ্ট ব্যক্তিত্ব—অভিনয়শিল্পী ইনগ্রিড বার্গম্যান, রিচার্ড অ্যাটেনবরো, মাইকেল জ্যাকসন। এবার চলুন জেনে নেওয়া যাক আপনার রাশিতে আজকের পূর্বাভাস:
মেষ (২১ মার্চ—২০ এপ্রিল)
ব্যবসায়ে ঝুঁকি গ্রহণ করে লাভবান হতে পারেন। আপনার প্রেমিক মন আজ তার ঠিকানা খঁুজে পাবে। চাকরিতে কারও কারও বেতন বৃদ্ধির সম্ভাবনা আছে। মামলা-মোকদ্দমার রায় আপনার পক্ষে যেতে পারে।
বৃষ (২১ এপ্রিল—২১ মে)
বেকারদের কেউ কেউ ঝুঁকিপূর্ণ বিদেশযাত্রায় সফল হতে পারেন। মামলা-মোকদ্দমায় জড়ানো উচিত হবে না। ব্যর্থ প্রেমের সম্পর্কে নতুন সম্ভাবনা উঁকি দিচ্ছে। খেলাধুলার জন্য পুরস্কৃত হতে পারেন।
মিথুন (২২ মে—২১ জুন)
কর্মস্থলে আগের ব্যর্থতা ঘুচতে পারে। পারিবারিক সমস্যার সমাধানে আপনার উদ্যোগ ফলপ্রসূ হতে পারে। সতর্ক না হলে প্রেমের ক্ষেত্রে প্রতারিত হওয়ার আশঙ্কা আছে। যাবতীয় কেনাকাটা শুভ। কর্কট (২২ জুন—২২ জুলাই) ব্যবসায়ে আজ লাভের পরিমাণ বৃদ্ধি পেতে পারে। পারিবারিক দ্বন্দ্বের অবসান হতে পারে। বিদেশযাত্রার ক্ষেত্রে বিরাজমান জটিলতা দূর হতে পারে। প্রেমের ব্যাপারে ভেবেচিন্তে অগ্রসর হোন। সিংহ (২৩ জুলাই—২৩ আগস্ট) চাকরিতে কেউ কেউ গুরুত্বপূর্ণ দায়িত্ব পেতে পারেন। মামলা-মোকদ্দমা থেকে দূরে থাকুন। কোনো গোপন শত্রুর পরিচয় জানা যেতে পারে। ফেসবুকে কারও সঙ্গে প্রেমের সূচনা হতে পারে। তীর্থভ্রমণ শুভ। কন্যা (২৪ আগস্ট—২৩ সেপ্টেম্বর) ব্যবসায়ে নতুন বিনিয়োগ আশার সঞ্চার করতে পারে। আজ কারও প্রেমের আহ্বানে সাড়া দিতে হতে পারে। মামলা-মোকদ্দমা থেকে দূরে থাকুন। বাড়িতে আজ বিশিষ্ট মেহমানের আগমন ঘটতে পারে। তুলা (২৪ সেপ্টেম্বর—২৩ অক্টোবর) শিক্ষা কিংবা গবেষণার জন্য সম্মাননা পেতে পারেন। পরিবারের কারও অসুস্থতা আপনাকে ভাবিয়ে তুলতে পারে। আপনি একজন ব্যবসায়ী হয়ে থাকলে আজ নিশ্চিত লাভের মুখ দেখতে সক্ষম হবেন। দূরের যাত্রা শুভ। বৃশ্চিক (২৪ অক্টোবর—২২ নভেম্বর) বিদেশযাত্রায় প্রবাসী আত্মীয়ের সহায়তা পেতে পারেন। সামাজিক কর্মকাণ্ডে ব্যস্ততা বৃদ্ধি পেতে পারে। প্রেমিক-প্রেমিকার জন্য দিনটি বিশেষ শুভ। আজ কারও কাছ থেকে আর্থিক সহায়তা পেতে পারেন। ধনু (২৩ নভেম্বর—২১ ডিসেম্বর) শিক্ষার্থীদের কারও কারও বিদেশে অধ্যয়নের প্রক্রিয়া চূড়ান্ত হতে পারে। আপনার প্রেমিক মন আজ তার ঠিকানা খঁুজে পাবে। যেকোনো চুক্তি সম্পাদনের জন্য দিনটি শুভ। রাজনীতি থেকে দূরে থাকুন। মকর (২২ ডিসেম্বর—২০ জানুয়ারি) বিদেশযাত্রার ক্ষেত্রে বিরাজমান জটিলতা দূর হতে পারে। পাওনা আদায় করতে গিয়ে হয়রানির শিকার হতে পারেন। সামাজিক কর্মকাণ্ডের জন্য প্রশংসিত হতে পারেন। রাজনৈতিক তৎপরতা শুভ। কুম্ভ (২১ জানুয়ারি—১৮ ফেব্রুয়ারি) ব্যবসায়ে আগের ক্ষতি পুষিয়ে নেওয়ার সুযোগ পাবেন। কর্মস্থলে আপনার ওপর বসের সুনজর পড়তে পারে। দাম্পত্য কলহের অবসান হতে পারে। রাজনৈতিক কর্মকাণ্ড থেকে দূরে থাকুন। মীন (১৯ ফেব্রুয়ারি—২০ মার্চ) শিক্ষাক্ষেত্রে কারও কারও বৃত্তি পাওয়ার সম্ভাবনা আছে। যৌথ বিনিয়োগ শুভ। ব্যর্থ প্রেমের সম্পর্কে নতুন সম্ভাবনা উঁকি দিচ্ছে। কর্মস্থলে প্রতিপক্ষের বিরোধিতা সত্ত্বেও গুরুত্বপূর্ণ কাজে সাফল্যের দেখা পাবেন।</news> 



<title>পরপর দুবার স্বর্ণপদক পেল ১৫ রপ্তানিকারক</title> 
 <news>রপ্তানি খাতে উল্লেখযোগ্য অবদান রাখায় ১১৩টি প্রতিষ্ঠানকে জাতীয় রপ্তানি ট্রফি দিল সরকার। এর মধ্যে ১৫টি রপ্তানিকারক প্রতিষ্ঠান পরপর দুবার স্বর্ণপদক পেয়েছে।
প্রধানমন্ত্রী শেখ হাসিনা গতকাল রোববার রাজধানীর ওসমানী স্মৃতি মিলনায়তনে বাণিজ্য মন্ত্রণালয় ও রপ্তানি উন্নয়ন ব্যুরো (ইপিবি) আয়োজিত এক অনুষ্ঠানে ওই সব প্রতিষ্ঠানের প্রতিনিধিদের হাতে রপ্তানি ট্রফি তুলে দেন।
এ দফায় ২০১১-১২ ও ২০১২-১৩ অর্থবছরের রপ্তানি আয়ের জন্য এ পুরস্কার দেওয়া হয়। দুই বছরে মোট ৫২টি স্বর্ণ, ৩৭টি রৌপ্য ও ২৪টি ব্রোঞ্জ পদক দেওয়া হয়েছে।
এর মধ্যে ২০১১-১২ অর্থবছরের জন্য স্বর্ণপদক পেয়েছে ২৪টি রপ্তানিকারক প্রতিষ্ঠান। আর ১৮টি রপ্তানিকারক প্রতিষ্ঠানকে রৌপ্য এবং ৯টিকে ব্রোঞ্জ পদক দেওয়া হয়েছে। অন্যদিকে ২০১২-১৩ অর্থবছরে ২৬টি প্রতিষ্ঠানকে স্বর্ণপদক, ১৯টি প্রতিষ্ঠানকে রৌপ্য ও ১৫টি প্রতিষ্ঠানকে ব্রোঞ্জ পদক দেওয়া হয়।
এ ছাড়া খাতনির্বিশেষে সর্বোচ্চ রপ্তানি আয়ের জন্য স্বর্ণপদক ছিল। দুই বছরই এ পদক পেয়েছে জাবের অ্যান্ড জোবায়ের ফেব্রিকস। এ ছাড়া প্রতিষ্ঠানটি সংশ্লিষ্ট খাতেও সর্বোচ্চ রপ্তানি আয়ের পুরস্কার পেয়েছে।
২০১১-১২ অর্থবছরে জাবের অ্যান্ড জোবায়ের ফেব্রিকস ১৭ কোটি ৮৩ লাখ ডলার আয় করে। ২০১২-১৩ অর্থবছরে তাদের আয় ছিল ১৬ কোটি ৯২ লাখ ডলার। প্রধানমন্ত্রীর কাছ থেকে স্বর্ণপদক গ্রহণ করেন প্রতিষ্ঠানটির ব্যবস্থাপনা পরিচালক এ এস এম রফিকুল ইসলাম ও উপব্যবস্থাপনা পরিচালক মো. আবদুল্লাহ জাবের।
আলোচ্য দুই বছরে মোট ১৫টি প্রতিষ্ঠান পরপর দুবার স্বর্ণপদক পেয়েছে। জাবের অ্যান্ড জোবায়ের ফেব্রিকস ছাড়া অন্যরা হলো হামীম গ্রুপের রিফাত গার্মেন্টস, এপেক্স ফুডস, পপুলার জুট এক্সচেঞ্জ, আকিজ জুট, এপেক্স ট্যানারি, পিকার্ড বাংলাদেশ, এফবি ফুটওয়্যার, কারুপণ্য রংপুর, বেঙ্গল প্লাস্টিক, ফার সিরামিকস, ইউনিভার্সেল জিনস, শাশা ডেনিমস, রাজধানী এন্টারপ্রাইজ ও মন ট্রিমস।
দুই বছরের মধ্যে একবার স্বর্ণপদক পাওয়া প্রতিষ্ঠানগুলো হলো ২০১১-১২ অর্থবছরের জন্য স্কয়ার ফ্যাশনস, স্কয়ার টেক্সটাইলস, নোমান উইভিং, এগ্রি কনসার্ন, প্রাণ এক্সপোর্টস, ইউনিগ্লোরী সাইকেল, তানভীর পলিমার, বেক্সিমকো ফার্মা ও সার্ভিস ইঞ্জিন। ২০১২-১৩ অর্থবছরের জন্য জিএমএস কম্পোজিট, কামাল ইয়ার্ন, সাদ সান টেক্সটাইল, নোমান টেরিটাওয়েল, আল আজমী ট্রেড, প্রাণ ডেইরি, বিআরবি কেব্ল, মেরিন সেইফটি সিস্টেম, স্কয়ার ফার্মা, গ্রাফিকপিপল ও মীর টেলিকম।
২০১১-১২ অর্থবছরে ওই অর্থবছরে রৌপ্যপদক পাওয়া ১৮টি প্রতিষ্ঠান হচ্ছে অনন্ত অ্যাপারেলস, জিএমএস কম্পোজিট, মোশারফ কম্পোজিট, এনভয় টেক্সটাইল, সীমার্ক (বিডি), এফআর জুট, জনতা জুট, এসএফ ইন্ডাস্ট্রিজ, আরএমএম লেদার, ফার্ম ফ্রেশ, প্রাণ এগ্রো, ক্যাপিটাল এন্টারপ্রাইজ, কোর দ্য জুট ওয়ার্কস, এভারব্রাইট প্লাস্টিক, ট্রান্সওয়ার্ল্ড বাইসাইকেল, আল-হাবিব এন্টারপ্রাইজ, গ্রাফিকপিপল ও জিন্স-২০০০।
এ বছর ব্রোঞ্জপদক প্রাপ্ত ৯টি প্রতিষ্ঠান হচ্ছে সিনহা ইন্ডাস্ট্রিজ, ফোর এইচ ফ্যাশনস, ভিয়েলাটেক্স স্পিনিং, প্যারামাউন্ট টেক্সটাইল, কুলিয়ারচর সি ফুডস, রেজা জুট, করিম জুট, আল-আজমী ট্রেড ও প্রাণ ফুডস।
২০১২-১৩ অর্থবছরে ১৯টি রৌপ্যপদক প্রাপ্ত প্রতিষ্ঠানগুলো হচ্ছে অনন্ত অ্যাপারেলস, স্কয়ার ফ্যাশনস, বাদশা টেক্সটাইল, এনভয় টেক্সটাইল, ইউনিলায়েন্স টেক্সটাইল, সীমার্ক (বিডি), রেজা জুট, জনতা জুট, এসএফ ইন্ডাস্ট্রিজ, আরএমএম লেদার, লালমাই ফুটওয়্যার, মনসুর জেনারেল, প্রাণ এগ্রো, ক্যাপিটাল এন্টারপ্রাইজ, কোর দ্য জুট ওয়ার্কস, বেঙ্গল প্লাস্টিক, সার্ভিস ইঞ্জিন, প্যাসিফিক জিন্স ও জাবের অ্যান্ড জোবায়ের এক্সেসরিজ।
ব্রোঞ্জপদক পাওয়া ১৫টি প্রতিষ্ঠান হচ্ছে অ্যাপারেল গ্যালারি, ইন্টারস্টফ অ্যাপারেলস, মোশারফ কম্পোজিট, তালহা ফেব্রিক, জালালাবাদ ফ্রোজেন ফুডস, উত্তরা জুট, সাদাত জুট, বেঙ্গল লেদার, এবিসি ফুটওয়্যার, ফুটবেড ফুটওয়্যার, এলিন ফুডস, প্রাণ ফুডস, হেলাল অ্যান্ড ব্রাদার্স, আরএফএল প্লাস্টিক ও ইউনিগ্লোরী পেপারস অ্যান্ড প্যাকেজিং।
বাণিজ্যমন্ত্রী তোফায়েল আহমেদ বলেন, সরকার রপ্তানিপণ্যের বাজার সম্প্রসারণের জন্য চেষ্টা চালিয়ে যাচ্ছে। ভবিষ্যতে ইউরোপ, আমেরিকা ও কানাডার বাইরে নতুন বাজারে রপ্তানি বাড়াতে নগদ সহায়তার হার বাড়ানো হবে।
এফবিসিসিআই সভাপতি মাতলুব আহমাদ রপ্তানি খাতে অবদানের জন্য প্রতিষ্ঠানের পাশাপাশি ব্যবসায়ী সংগঠনকেও স্বীকৃতি দেওয়ার আহ্বান জানান।
অনুষ্ঠানে বাণিজ্য মন্ত্রণালয়-সম্পর্কিত সংসদীয় স্থায়ী কমিটির সভাপতি মো. তাজুল ইসলাম চৌধুরী, বাণিজ্যসচিব হেদায়েতুল্লাহ আল মামুন ও ইপিবির ভাইস চেয়ারম্যান মাফরুহা সুলতানা বক্তব্য দেন।</news> 



<title>বিশ্বখ্যাত ব্র্যান্ডের জন্য ডেনিম কাপড় প্রস্তুত করছে স্কয়ার</title> 
 <news>মহাসড়কের পাশের মূল ফটক থেকে বিশাল কারখানা ভবনটি একটু ভেতরে। কারখানার ফটক দিয়ে ঢুকতেই দেখা গেল ভেতরে সারি সারি আধুনিক প্রযুক্তির পাওয়ার লুম বা বৈদ্যুতিক তাঁত। গুনে গুনে ১২০টি। মানুষের সাহায্য ছাড়াই দ্রুতগতির তাঁতগুলো বুনছে ডেনিম কাপড়। হবিগঞ্জের শায়েস্তাগঞ্জের অলিপুরে স্কয়ার গ্রুপের স্কয়ার ডেনিম কারখানাটিতে এখন মাসে উৎপাদন হচ্ছে ১২ লাখ গজ বিভিন্ন ধরনের ডেনিম কাপড়। আসছে বছর সংখ্যাটি হবে ২৫ লাখ গজ।
বর্তমানে এইচঅ্যান্ডএম, নেক্সট, সিঅ্যান্ডএ, স্পিরিটসহ বিশ্বখ্যাত ব্র্যান্ড ও খুচরা বিক্রেতা প্রতিষ্ঠানের জন্য ডেনিম কাপড় প্রস্তুত
করছে স্কয়ার ডেনিম। মূলত বিদেশি ক্রেতারা প্রথমে ডেনিম কাপড় পছন্দ করে দেয়। পরে সেই কাপড় বাংলাদেশি পোশাক কারখানায়
জিনস প্যান্ট, জ্যাকেট ইত্যাদি তৈরি হয়ে রপ্তানি হয় বিভিন্ন দেশে।
কিছু ব্যতিক্রম বৈশিষ্ট্য আছে ২৯৪ বিঘা জমির ওপর নির্মিত এই স্কয়ার ডেনিম কারখানার। শ্রমিকদের কাজের সুবিধা ও পণ্যের গুণমান বজায় রাখতে বিশেষ প্রযুক্তি ব্যবহার করে ৩ লাখ ৩৫ হাজার বর্গফুট আয়তনের মূল কারখানা ভবনের ভেতরের তাপমাত্রা ও আর্দ্রতা নিয়ন্ত্রণ করা হয়। ফলে কারখানার অধিকাংশ বিভাগে সারাক্ষণই ২৬ ডিগ্রি সেলসিয়াস। বৈদ্যুতিক তারের সংযোগের জন্য ব্যবহার করা হয়েছে সর্বশেষ প্রযুক্তির বাসবার ট্রাংকিং সিস্টেম। কম্পিউটার নিয়ন্ত্রিত অস্ট্রেলিয়ার এই প্রযুক্তি অগ্নি দুর্ঘটনার সম্ভাবনা একেবারের কমিয়ে আনে।
এ ছাড়া মূল কারখানা ভবনের পেছনে ৩০ হাজার বর্গফুট জায়গার ওপর তৈরি করা হয়েছে বর্জ্য পরিশোধন প্ল্যান্ট (ইটিপি)। এতে বর্জ্য পরিশোধনে রাসায়নিকের পরিবর্তে ব্যাকটেরিয়া ব্যবহৃত হচ্ছে। ইটিপিতে পরিশোধিত পানি ভবিষ্যতে শ্রমিক ও কর্মকর্তার ডরমিটরির শৌচাগারে ব্যবহৃত হবে। কারখানার বিশাল ছাদে পড়া বৃষ্টির পানি নিচের ট্যাংকে জমিয়ে কাজে লাগানো হয়। এ ছাড়া কারখানা চত্বরেই ৭০ শতাংশ শ্রমিকের জন্য আছে বিনা মূল্যের আবাসনব্যবস্থা। এখন পর্যন্ত কারখানাটিতে স্কয়ার বিনিয়োগ করেছে প্রায় ৪০০ কোটি টাকা।
২০ আগস্ট বিকেলে আমন্ত্রিত কয়েকজন সাংবাদিককে পুরো কারখানাটি প্রায় তিন ঘণ্টা ঘুরিয়ে দেখান স্কয়ার ডেনিমের মহাব্যবস্থাপক (জিএম) সাঈদ আহমাদ চৌধুরী ও ব্যবস্থাপক (মানবসম্পদ ও প্রশাসন) ইফতেখার সোয়েব। তাঁরা জানান, স্কয়ার টেক্সটাইল আগে থেকে ডেনিম কাপড়ের সুতা তৈরি করত। সেই সুতার মূল্য সংযোজন বাড়াতেই ২০১৩ সালে ডেনিম কাপড় উৎপাদনের কারখানাটি নির্মাণ শুরু হয়। গত বছরের জুলাইয়ে উৎপাদন শুরু হয়। বর্তমানে এখানে কাজ করেন ৯৫০ জন শ্রমিক-কর্মচারী। তার মধ্যে ৩০ শতাংশ হচ্ছে স্থানীয়।
জানতে চাইলে সাঈদ আহমাদ চৌধুরী বলেন, চাহিদা অনুযায়ী একসঙ্গে অনেক জমি ও গ্যাসের সংযোগ পাওয়ার কারণেই হবিগঞ্জকে বেছে নেওয়া হয়েছে। মূল কারখানার ভেতরে আরও পাওয়ার লুম বসবে। তাতে আগামী বছরই মাসিক উৎপাদন সক্ষমতা দাঁড়াবে ২৫ লাখ গজ। এখানেই ভবিষ্যতে ১৫ লাখ গজ (প্রতি মাসে) ডেনিম কাপড় উৎপাদন সক্ষমতার আরেকটি কারখানা ছাড়াও ডেনিমের সুতা তৈরির একটি কারখানা নির্মাণের পরিকল্পনার কথা জানালেন তিনি।
স্কয়ার ডেনিম কর্তৃপক্ষ কাপড়ের ফিনিশিংয়ে সবচেয়ে বেশি গুরুত্ব দিয়েছে। এ জন্য বিশাল আকৃতির যন্ত্রপাতি বসানো হয়েছে। যন্ত্রের সামনে দাঁড়িয়েই সাঈদ আহমাদ চৌধুরী বললেন, ‘উচ্চমূল্যের কাপড় তৈরির জন্যই ফিনিশিংয়ে বেশি নজর দেওয়া হয়েছে। দেশের অন্যান্য কারখানা যেখানে আড়াই মার্কিন ডলার মূল্যের (প্রতি গজ) কাপড় করছে, আমরা সেখানে করছি ৩ ডলারের কাপড়। সর্বোচ্চ সাড়ে ৪ ডলারের ডেনিম কাপড় হচ্ছে।’ তিনি বলেন, পোশাক রপ্তানি আয় বাড়াতে হলে উচ্চমূল্যের পণ্য প্রস্তুত করতে হবে। সেই পথেই হাঁটবে স্কয়ার। সে জন্য ময়মনসিংহের ভালুকায় ডেনিম পোশাক তৈরির কারখানা হচ্ছে। আগামী নভেম্বরে চালু হবে।
জানতে চাইলে স্কয়ার গ্রুপের ব্যবস্থাপনা পরিচালক তপন চৌধুরী গত শনিবার বলেন, ‘বিশ্বব্যাপী ডেনিম পোশাকের বাজার খুবই সম্ভাবনাময়। দ্রুতই বাজারটি বড় হচ্ছে। অন্যদিকে নানা কারণে বিভিন্ন দেশ ডেনিম কাপড় উৎপাদন থেকে সরে আসছে। সে জন্য বাংলাদেশের ভালো সুযোগ আছে।’ তিনি বলেন, ‘আমরা ধীরে ধীরে উচ্চমূল্যের পণ্য উৎপাদনের দিকে যাব। কারণ কম মূল্যের পোশাক উৎপাদনের ব্যবসা দীর্ঘ মেয়াদে টেকসই হয় না।’</news> 



<title>টানা ছয় দিনের দরপতন ডিএসইতে</title> 
 <news>সপ্তাহের প্রথম কার্যদিবসে গতকাল রোববার দেশের শেয়ারবাজারে সূচক ও লেনদেন উভয়ই কমেছে। প্রধান শেয়ারবাজার ঢাকা স্টক এক্সচেঞ্জের (ডিএসই) প্রধান সূচক ডিএসইএক্স প্রায় ২০ পয়েন্ট কমে দাঁড়িয়েছে ৪ হাজার ৫৩৫ পয়েন্টে। এ নিয়ে টানা ছয় দিন ডিএসইর সূচক কমল। অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক সূচকটিও এদিন ৭৮ পয়েন্ট কমে নেমে এসেছে ১৩ হাজার ৯২০ পয়েন্টে।
এদিকে একীভূতকরণ-সংক্রান্ত জটিলতায় গতকাল থেকে দুই স্টক এক্সচেঞ্জে সামিট পাওয়ারের লেনদেন অনির্দিষ্টকালের জন্য বন্ধ রয়েছে। সম্প্রতি প্রতিষ্ঠানটি একই গ্রুপের অপর তিনটি সহযোগী প্রতিষ্ঠানকে একীভূত করার বিষয়ে আদালতের অনুমতি নেয়। একীভূত হওয়া তিন সহযোগী প্রতিষ্ঠানের মধ্যে সামিট পূর্বাঞ্চল নামে তালিকাভুক্ত কোম্পানিও রয়েছে। কিন্তু একীভূত প্রক্রিয়া বাস্তবায়ন করতে গিয়ে জটিলতা দেখা দেয়। এ কারণে সামিট পাওয়ারের শেয়ারের লেনদেন অনির্দিষ্টকালের জন্য বন্ধ রাখার সিদ্ধান্ত নেয় দুই স্টক এক্সচেঞ্জ কর্তৃপক্ষ।
একীভূতকরণ প্রক্রিয়া নিয়ে শেয়ারবাজারে সৃষ্ট জটিলতার কারণ অনুসন্ধানে নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি) চার সদস্যের তদন্ত কমিটি গঠন করে। কমিটি এরই মধ্যে তাদের কাজ শুরু করেছে। বিএসইসির চার সদস্যের কমিটির বাইরে ডিএসইর পক্ষ থেকেও তিন সদস্যের আলাদা একটি কমিটি গঠন করা হয়।
সামিটের লেনদেন বন্ধের দিনে উভয় বাজারে লেনদেনের পরিমাণও কমেছে। ঢাকার বাজারে গতকাল দিন শেষে লেনদেনের পরিমাণ ছিল প্রায় ৪৬৬ কোটি টাকা, যা আগের কার্যদিবসের চেয়ে ৩০ কোটি টাকা কম। গতকাল ঢাকার বাজারে লেনদেনে শীর্ষস্থানে ছিল মবিল যমুনা লুব্রিকেন্টস। এদিন এককভাবে কোম্পানিটির প্রায় ২৫ কোটি টাকার শেয়ার লেনদেন হয়।</news> 



<title>বন্দরে জাহাজ বিকল, বিপাকে রপ্তানিকারকেরা</title> 
 <news>কনটেইনারবাহী একটি জাহাজ বন্দরের বহির্নোঙরে বিকল হয়ে পড়ায় গত নয় দিনেও হাতে পাওয়া যায়নি ওই জাহাজে আনা পোশাকশিল্পের কাঁচামাল। কাঁচামাল হাতে না পাওয়ায় পণ্য উৎপাদন করে রপ্তানির সুযোগও হাতছাড়া হতে যাচ্ছে।
বন্দর সূত্রে জানা গেছে, এমভি ইউনি প্রুডেন্ট নামের জাহাজটিতে ১ হাজার ১৭২ একক কনটেইনারভর্তি পণ্য রয়েছে। সিঙ্গাপুর থেকে জাহাজটি ১৭ আগস্ট বন্দরের বহির্নোঙরে আসে। পরদিন জেটিতে ভেড়ানোর জন্য আনার সময় বহির্নোঙরেই আরেকটি জাহাজের সঙ্গে সংঘর্ষে বিকল হয়ে যায়। নয় দিন ধরে জাহাজটি কনটেইনার নিয়ে ভাসছে।
রপ্তানিকারকেরা বলছেন, বিকল জাহাজটি টাগবোটের সাহায্যে বন্দরের জেটিতে ভেড়ানো গেলে কিছুটা হলেও রক্ষা হয়। সে ক্ষেত্রে বিমানে পণ্য পাঠিয়ে তাঁরা রপ্তানি আদেশ রক্ষা করতে পারবেন। তবে বিকল জাহাজটি জেটিতে ভিড়িয়ে ঝুঁকি নিতে চাইছে না বন্দর কর্তৃপক্ষ।
এ বিষয়ে বন্দরের পর্ষদ সদস্য জাফর আলম গত শনিবার প্রথম আলোকে বলেন, বিকল জাহাজটি কোনো অবস্থাতেই বন্দরের জেটিতে ভেড়ানোর সুযোগ দেওয়া হবে না। কারণ, তাতে যদি কোনো দুর্ঘটনা ঘটে, তাহলে বন্দর অচল হয়ে যাবে। এর আগে এর চেয়ে ছোট একটি বিকল জাহাজ বন্দরে ভেড়ানোর সময় মোহনায় আটকে গিয়েছিল। বহির্নোঙরে কনটেইনার খালাসের সুযোগ না থাকায় এটি সিঙ্গাপুরেই নিতে হবে।
বন্দরের জেটিতে ভেড়ানোর সুযোগ না থাকায় টাগবোটের সাহায্যে সিঙ্গাপুরে টেনে নিয়ে কনটেইনার খালাস করতে হবে জাহাজ কোম্পানিকে। পরে আরেকটি জাহাজে করে কনটেইনার নিয়ে আসতে হবে।
জাহাজটিতে করে ১১ কনটেইনার কাপড় ও তিন কনটেইনার হ্যাঙ্গার আমদানি করেছিল চট্টগ্রামের কর্ণফুলী রপ্তানি প্রক্রিয়াকরণ অঞ্চলের প্রতিষ্ঠান ক্যানপার্ক বাংলাদেশ অ্যাপারেল (প্রাইভেট) লিমিটেড। জানতে চাইলে প্রতিষ্ঠানের ব্যবস্থাপক (বাণিজ্যিক) আবদুল মালেক প্রথম আলোকে বলেন, ‘এই কাঁচামাল দিয়ে ট্রাউজার তৈরি করে যুক্তরাষ্ট্রের কয়েকজন ক্রেতার কাছে রপ্তানি করার কথা ছিল। নির্ধারিত সময়ে জাহাজ ভেড়ানো হলে কাঁচামাল এনে ২২ আগস্ট উৎপাদন শুরু করে দেড় লাখ পিস ট্রাউজার তৈরি করে ৫ সেপ্টেম্বর কারখানা থেকে সরবরাহ করার কথা। এখন আর কোনো সম্ভাবনা দেখছি না।’
ক্যানপার্কের মতো প্যাসিফিক জিনস, জেএমটেক্স লিমিটেডসহ বহু পোশাকশিল্প-প্রতিষ্ঠানের কাঁচামাল রয়েছে জাহাজটিতে। যোগাযোগ করা হলে বিজিএমইএ ও প্যাসিফিক জিনসের পরিচালক সৈয়দ মোহাম্মদ তানভীর প্রথম আলোকে বলেন, জাহাজটি সিঙ্গাপুরে টেনে নিয়ে গেলে পণ্য হাতে পেতে এক মাসের বেশি সময় লাগবে। সে ক্ষেত্রে বিমানে পণ্য পরিবহন করতে হবে বা রপ্তানিকারকদের ডেমারেজ (ক্ষতিপূরণ) গুনতে হবে।
এর আগে ২০১৩ সালের সেপ্টেম্বরে এর চেয়ে ছোট আকারের একটি বিকল জাহাজ বন্দরের জেটিতে ভেড়ানো হয়েছিল। তবে প্রথম দফায় সেটি কর্ণফুলীর মোহনায় চরে আটকে যায়। পরে টাগবোটের সাহায্যে টেনে নির্ধারিত সময়ের দেড় মাস পর জাহাজটি জেটিতে ভেড়ানো সম্ভব হয়।</news> 



<title>পুকুরে ইলিশ চাষে সাফল্য পশ্চিমবঙ্গে</title> 
 <news>দীর্ঘ চার বছরের গবেষণার পর এবার সাফল্য এসেছে পুকুরের ইলিশ চাষে। ২১ মাসে ইলিশের ওজন হয়েছে প্রায় ৫০০ গ্রাম। লম্বা হয়েছে ৩৩০ থেকে ৩৪৫ মিলিমিটার। দেখতে অবিকল সমুদ্রের ইলিশের মতো। স্বাদও তেমনি। শুধু কি তাই, এই চাষের ইলিশের পেটে ডিমও হয়েছে। ফলে মৎস্যবিজ্ঞানীরা আশার বাণী শুনিয়েছেন, শিগগিরই পুকুরে চাষ করা যাবে ইলিশ।
এই ইলিশের প্রথম চাষ হয়েছে পশ্চিমবঙ্গের সুন্দরবন অঞ্চলের কাকদ্বীপের পুকুরে। সমুদ্র উপকূলবর্তী লোনা পানির পুকুরে এই ইলিশ চাষে সাফল্য পেয়ে খুশি ইলিশ গবেষকেরা। ভারতীয় কৃষি অনুসন্ধান পরিষদের (আইসিএআর) অধীন কেন্দ্রীয় লোনা জল জীব পালন অনুসন্ধান সংস্থার কাকদ্বীপ শাখার বিজ্ঞানীরা এই অসাধ্যসাধন করেছেন।
২০১২ সালের শেষ দিকে বিজ্ঞানী দেবাশীষ দের তত্ত্বাবধানে পুকুরের ইলিশ চাষের উদ্যোগ নেওয়া হয়। বাছাই করা হয় কাকদ্বীপের মৎস্য গবেষণা কেন্দ্রকে। এই গবেষণা কেন্দ্রের পাশ দিয়ে বয়ে চলেছে কালনাগিনী নদী। নদীর লোনা পানি এই অঞ্চলের বহু পুকুরে প্রবেশ করানোর ব্যবস্থা রয়েছে। নিয়মিত এসব পুকুরে অক্সিজেন তৈরির জন্য হুইলারের ব্যবস্থাও আছে। তাই পরীক্ষামূলকভাবে কাকদ্বীপ-সংলগ্ন মুরিগঙ্গা নদী থেকে ধরা পড়া ইলিশের পোনা নিয়ে পরীক্ষা-নিরীক্ষা শুরু করেন মৎস্যবিজ্ঞানীরা। প্রথমে পুকুরে ইলিশ বাঁচানো সম্ভব হচ্ছিল না। চলে আরও গবেষণা। গবেষণা চলে ইলিশের খাবার নিয়েও।
মূলত ইলিশের প্রধান খাদ্য হলো উদ্ভিদকণা ও প্রাণিকণা। গবেষকেরা কৃত্রিমভাবে তৈরি করেন ইলিশের খাদ্যকণা। এরপরই গবেষণায় সাফল্য আসে। এই গবেষণায় দেখা যায়, পুকুরের চাষে ইলিশের পেটে ডিমও হয়েছে। আবার পুরুষ মাছে শুক্র উৎপাদনও হচ্ছে। এখন এই বিজ্ঞানীদের লক্ষ্য পুকুরের ইলিশে সফল প্রজনন ঘটানো। সেই প্রজনন সম্ভব হলে আর নদীর ইলিশের ওপর ভরসা অনেকটা কমে যাবে। ইলিশচাষিরা খুব সহজে পুকুরে ইলিশ চাষ করতে পারবেন।</news> 



<title>সেলফ স্টার্টেই চলবে হিরো স্প্ল্যান্ডার</title> 
 <news>বাজারে এল হিরো স্প্ল্যান্ডার প্লাস মডেলের মোটরসাইকেল। এ মডেলের মোটরসাইকেলের বিশেষত্ব হলো এর সেলফ স্টার্ট সুবিধা। অর্থাৎ পায়ের সাহায্যে নয়; সুইচ দিয়ে এ মোটরসাইকেলের ইঞ্জিন চালু করা যাবে। ১০০ সিসি ক্ষমতাসম্পন্ন ইঞ্জিনের এ মোটরসাইকেলের দাম ১ লাখ ২৯ হাজার ৯৯০ টাকা।
গতকাল রোববার বিশ্বখ্যাত ভারতীয় হিরো মটকর্প লিমিটেডের এ মডেলের মোটরসাইকেলের বাজারজাতকরণের উদ্বোধন করা হয়। রাজধানীর রিজেন্সি হোটেলে এ অনুষ্ঠান হয়। বাংলাদেশের নিলয় মটরস লিমিটেড মোটরসাইকেলটির একমাত্র পরিবেশক। এ প্রতিষ্ঠানের দেশের সব শোরুমে মোটরসাইকেলটি পাওয়া যাবে।
অনুষ্ঠানে জানানো হয়, হিরো স্প্ল্যান্ডার প্লাস মডেলের মোটরসাইকেলে পাঁচ বছর বিক্রয়োত্তর নিশ্চয়তা বা ওয়ারেন্টি পাবেন ক্রেতা। নিলয় মটরস লিমিটেডের দেশজুড়ে ১৫০টির বেশি টাচ পয়েন্ট থেকে এ সেবা মিলবে।
অনুষ্ঠানে নিলয় মটরস লিমিটেডের ব্যবস্থাপনা পরিচালক আবদুল মুসাব্বির আহমেদ বলেন, স্প্ল্যান্ডার প্লাস মোটরসাইকেল সারা বিশ্বের সবচেয়ে বেশি বিক্রীত মোটরসাইকেল। সেলফ স্টার্ট সুবিধাযুক্ত মোটরসাইকেল বাজারজাতকরণের মাধ্যমে প্রমাণ পায় যে, নিলয়-হিরো এর গ্রাহকদের পছন্দ অনুযায়ী যুগোপযোগী পণ্য সরবরাহে দৃঢ় প্রত্যয়ী।
নিলয় মটরস লিমিটেডের প্রধান বিপণন কর্মকর্তা আবু আসলাম বলেন, নতুন মোটরসাইকেলটি প্রতি লিটারে কমবেশি ৮০ কিলোমিটার চলবে। তবে এটা নির্ভর করবে রাস্তার অবস্থা ও চালকের দক্ষতার ওপর।
হিরো মটকর্প বাংলাদেশের হেড অব মার্কেটিং অনুপ রায় বলেন, পরিবেশের ক্ষতি না হয় এবং চালকের নিরাপত্তা—এ দুটি বিষয়কে প্রাধান্য দিয়ে নতুন মডেলের মোটরসাইকেলটি তৈরি করা হয়েছে।
নিলয় মটরস লিমিটেডের হেড অব সেলস মো. বদরুদ্দোজা জানান, গত এক বছরে সারা বিশ্বে হিরো ব্র্যান্ডের ৬৬ লাখের বেশি মোটরসাইকেল বিক্রি হয়েছে। এ পর্যন্ত হিরো মোটরসাইকেলে সাড়ে ছয় কোটি গ্রাহক আছেন। বর্তমানে এশিয়া, আফ্রিকা, মধ্য আমেরিকা ও দক্ষিণ আমেরিকার ৩২টি দেশে হিরো মোটরসাইকেল বাজারজাত করা হয়।
ভারতীয় কোম্পানি হিরো মটকর্প ২০১৫ সালে প্রথম দেশের বাইরে কলাম্বিয়ায় কারখানা স্থাপন করে। দ্বিতীয় কারখানা স্থাপন করতে যাচ্ছে বাংলাদেশে। এ বছরই এর উৎপাদন কার্যক্রম শুরু হবে।</news> 



<title>অর্থ পাচারের ৮০ ভাগই বাণিজ্যভিত্তিক</title> 
 <news>জাতীয় রাজস্ব বোর্ডের (এনবিআর) চেয়ারম্যান নজিবুর রহমান বলেছেন, বাংলাদেশ থেকে অর্থ পাচারের প্রায় ৮০ ভাগই বাণিজ্যভিত্তিক লেনদেনের মাধ্যমে। যার উল্লেখযোগ্য একটি অংশই আবার সংঘটিত হচ্ছে চোরাচালানের মাধ্যমে।
চোরাচালান নিরোধ কার্যক্রমকে গতিশীল ও কার্যকর করার লক্ষ্যে পুনর্গঠিত চোরাচালান নিরোধ কেন্দ্রীয় টাস্কফোর্সের দ্বিতীয় সভায় এনবিআরের চেয়ারম্যান এ কথা বলেন। তিনি আরও বলেন, সময়ের ধারাবাহিকতায় চোরাচালানের নতুন নতুন ধারণা ও ক্ষেত্র আবিষ্কৃত হচ্ছে। এ ধরনের চ্যালেঞ্জ মোকাবিলা করতে হবে।
গতকাল রোববার সেগুনবাগিচার এনবিআরের সম্মেলনকক্ষে টাস্কফোর্সের এ সভা অনুষ্ঠিত হয়। এনবিআরের চেয়ারম্যান এ টাস্কফোর্সের সভাপতি। সভায় বর্ডার গার্ড বাংলাদেশ (বিজিবি), কোস্টগার্ড, পুলিশ সদর দপ্তর, মাদকদ্রব্য নিয়ন্ত্রণ অধিদপ্তর, আনসার ও গ্রাম প্রতিরক্ষা বাহিনী, র্যা ব, জাতীয় নিরাপত্তা গোয়েন্দা (এনএসআই), বেসামরিক বিমান চলাচল কর্তৃপক্ষ, বাংলাদেশ ব্যাংকসহ বিভিন্ন সংস্থার প্রতিনিধিরা উপস্থিত ছিলেন।
টাস্কফোর্সের সদস্যসচিব এবং শুল্ক গোয়েন্দা ও তদন্ত অধিদপ্তরের মহাপরিচালক মইনুল খান তাঁর বক্তব্যে চোরাচালান নিরোধ কেন্দ্রীয় টাস্কফোর্স পুনর্গঠনের প্রেক্ষাপট আলোচনা করে এর কার্যাবলির নতুন ক্ষেত্র তুলে ধরেন।
১৯৮৬ সালে প্রথম এ ধরনের টাস্কফোর্স গঠন করা হয়। পরে চলতি বছরের ফেব্রুয়ারি মাসে এ কমিটি পুনর্গঠন করে নতুন টাস্কফোর্স করা হয়।</news> 



<title>নিউইয়র্কে শুনানি হতে পারে: অর্থমন্ত্রী</title> 
 <news>অর্থমন্ত্রী আবুল মাল আবদুল মুহিত বলেছেন, রিজার্ভের অর্থ উদ্ধারে যুক্তরাষ্ট্রের নিউইয়র্কে একটা শুনানি হতে পারে। অর্থ উদ্ধারে বাংলাদেশ ব্যাংকের কর্মকর্তারা ফিলিপাইনে গেছেন। কিছু অর্থ উদ্ধার হবে। জাতীয় শোক দিবস উপলক্ষে গতকাল রোববার বাংলাদেশ ব্যাংকে আয়োজিত এক আলোচনা অনুষ্ঠান শেষে সাংবাদিকদের এসব কথা বলেন অর্থমন্ত্রী।
এ ছাড়া বাংলাদেশ ব্যাংকের পরামর্শক এবং অতিরিক্ত কাজ ব্যাপকভাবে কমিয়ে আনতে নির্দেশ দেওয়া হয়েছে বলে জানান অর্থমন্ত্রী। এ প্রসঙ্গে তিনি বলেন, ‘মাস্ট বি ড্রাস্টিকালি কাট।’
অর্থমন্ত্রী সাংবাদিকদের বলেন, বাংলাদেশ ব্যাংকের কর্মদক্ষতা কমেনি, ব্যাংকের সংখ্যা বেড়ে গেছে। কেন্দ্রীয় ব্যাংকে অনেক সংস্কার হচ্ছে। তাদের নিজস্ব অনেক বিভাগ আছে, এগুলো অনেকটা অকেজো হয়ে গিয়েছিল। এগুলো আবার কাজে লাগছে।
বাংলাদেশ ব্যাংক পরামর্শকদের ওপর অনেক নির্ভরশীল হয়ে পড়েছিল, এমন ধারণার পরিবর্তন এসেছে জানিয়ে অর্থমন্ত্রী বলেন, ‘আমি বাংলাদেশ ব্যাংককে তেমন একটা নির্দেশনা দিই না। নির্দেশনা একটাই, এতসংখ্যক পরামর্শক দ্রুত কমিয়ে আনতে হবে। আজকে বলেছি, বাংলাদেশ ব্যাংকের আনুষ্ঠানিক কার্যক্রম একটাই, অনানুষ্ঠানিকভাবে অনেক চলছে। এসবও কমিয়ে আনতে হবে।’
এর আগে বাংলাদেশ ব্যাংকের জাতীয় শোক দিবস পালন কমিটির উদ্যোগে আলোচনা সভায় প্রধান অতিথির বক্তব্য দেন অর্থমন্ত্রী। এ সময় তিনি বলেন, ‘বাংলাদেশ আর্থিক খাত জাতিগতভাবেই আসলে উন্নত। এ মুহূর্তে আমরা এটা নিয়ে গর্ব করতে পারি। খারাপও কিছু আছে, সোনালী ব্যাংকে বহু টাকা লুট হয়েছে। বেসিক ব্যাংক অনেক বিপদে আছে। তাদের সংস্কার প্রয়োজন, হচ্ছেও। যারা এসব দুষ্টু কাজে লিপ্ত ছিল, তাদের শাস্তি হচ্ছে। প্রভাব-প্রতিপত্তিনির্বিশেষে শাস্তি হচ্ছে। আইনের কাঠগড়ায় দাঁড়াতে হচ্ছে। এটাই আর্থিক খাতের সুশাসনের পরিচয় চিহ্ন।’
বঙ্গবন্ধুর ৪১তম শাহাদতবার্ষিকীর আলোচনায় বিশেষ অতিথি ছিলেন অর্থ ও পরিকল্পনা প্রতিমন্ত্রী মোহাম্মদ আবদুল মান্নান ও গভর্নর ফজলে কবির। আলোচক ছিলেন ডেপুটি গভর্নর আবু হেনা মোহা. রাজী হাসান এবং এস কে সুর চৌধুরী। সভাপতিত্ব করেন বঙ্গবন্ধু পরিষদের সভাপতি নেছার আহাম্মদ ভূঞা।</news> 



<title>৫৮৩ ইউনিয়নে দ্রুতগতির ইন্টারনেট</title> 
 <news>দেশের ৫৮৩টি ইউনিয়ন তথ্যকেন্দ্রে দ্রুতগতির এক এমবিপিএস (মেগাবাইট প্রতি সেকেন্ড) ইন্টারনেট সেবা চালু করেছে রাষ্ট্রমালিকানাধীন টেলিযোগাযোগ সেবাদাতা প্রতিষ্ঠান বাংলাদেশ টেলিকমিউনিকেশনস কোম্পানি লিমিটেড (বিটিসিএল)। এত দিন এসব তথ্যকেন্দ্রে ইন্টারনেট সেবার গতি ছিল ৫১২ কেবিপিএস (কিলোবাইট প্রতি সেকেন্ড)। গতকাল রোববার বিটিসিএলের পাঠানো এক সংবাদ বিজ্ঞপ্তিতে এ তথ্য জানানো হয়েছে। এতে বলা হয়েছে, এ বছরের শেষের দিকে আরও ৫১৭টি ইউনিয়ন তথ্যকেন্দ্রে এক এমবিপিএস গতির ইন্টারনেট সেবা দেবে বিটিসিএল। বিটিসিএলের অপর এক সংবাদ বিজ্ঞপ্তিতে জানানো হয়েছে, কারিগরি কারণে গাজীপুর টেলিফোন এক্সচেঞ্জের ৯২৬ গ্রুপের ৩ হাজার ৪০০ টেলিফোন নম্বর আগামী ১ সেপ্টেম্বর থেকে বদলে যাবে। এসব নম্বরের শুরুতে ‘৪’ যুক্ত হয়ে আট অঙ্কের নম্বর এখন গ্রাহকদের ব্যবহার করতে হবে। নম্বর পরিবর্তনের সঙ্গে সঙ্গে বিটিসিএলের পক্ষ থেকে গ্রাহককে নতুন নম্বর জানিয়ে দেওয়া হবে।  পরিবর্তিত নম্বর জানার জন্য গ্রাহকেরা বিটিসিএলের কল সেন্টার ১৬৪০২ নম্বরেও ফোন করতে পারবেন। এ ছাড়া অফিস চলাকালে ৯২৬১৫০০ ও ৪৯২৬৩৩৯৯ নম্বরেও যোগাযোগ করা যাবে।    </news> 



<title>তারিক আনামের চরিত্রে ছেলে, সুবর্ণার চরিত্রে মম</title> 
 <news>কোনটি বড় ঘটনা—বাবা তারিক আনাম খান ও ছেলে আরিক অভিনয় করেছেন একই চরিত্রের দুটি ভিন্ন বয়সে? নাকি এ সময়ের অভিনেত্রী জাকিয়া বারী মম অভিনয় করেছেন তরুণ বয়সের সুবর্ণা মুস্তাফার চরিত্রে? দুটি ঘটনাই ঘটেছে আবু হায়াত মাহমুদের পরিচালনায় হিয়ার মাঝে লুকিয়ে ছিলে নাটকে। গতকাল রোববার শেষ হলো এই নাটকের শুটিং। রবীন্দ্রনাথের ‘হিয়ার মাঝে লুকিয়ে ছিলে’ গানটি অবলম্বনে নাটকের চিত্রনাট্য করেছেন মাসুম শাহরিয়ার।
এই নাটকে বাবা তারিক আনাম খানের তরুণ বয়সের চরিত্রে অভিনয় করতে পেরে ছেলে আরিক দারুণ রোমাঞ্চিত। বললেন, ‘কাজটা একদিক থেকে আনন্দের, আরেক দিক থেকে চ্যালেঞ্জিং। কারণ, বাবার অভিনয়ের মান ধরে রেখে তাঁর তরুণ বয়সে অভিনয় করা সত্যি কঠিন। বাবার তরুণ বয়স মানে আশির দশকের ঘটনা। ওই সময়টা ধরাও একটা বড় চ্যালেঞ্জ; তবে চেষ্টার কোনো কমতি রাখিনি।’
তারিক আনাম ছেলের অভিনয় নিয়ে বেশ খুশি। বললেন, ‘পরিচালক নিশ্চয় আমার আর আরিকের মধ্যে কোনো একটা মিল খুঁজে পেয়েছেন। এ কারণেই আমাদের বাবা-ছেলেকে নিয়ে এই পরিকল্পনা করেছেন। আরিক ভালো করবে, এটা আমার বিশ্বাস। এতে অভিনয়ের আগে আমরা বাবা-ছেলে কাজটি নিয়ে আলোচনা করেছি। আশা করছি দর্শকেরা উপভোগ করবেন।’
এদিকে সুবর্ণা মুস্তাফার তরুণ বয়সী চরিত্রে অভিনয় করার অভিজ্ঞতা জানিয়ে মম বলেন, ‘তিনি (সুবর্ণা মুস্তাফা) আমার আদর্শ। একই নাটকে তাঁর সঙ্গে তাঁরই তরুণ রূপ হয়ে অভিনয় করা আমার জন্য সৌভাগ্যের ব্যাপার। অনেক কাজই তো করি, তবে এই কাজটি নিয়ে আমার আগ্রহ ও উচ্ছ্বাসের মাত্রা একটু বেশি।’
পরিচালক জানালেন, তারিক আনাম খান ও সুবর্ণা মুস্তাফা জুটির ফ্ল্যাশব্যাকে (অতীত দিনের স্মৃতিতে) তরুণ বয়সী হিসেবে পর্দায় হাজির হবেন আরিক ও মম।
নাটকটি প্রচারিত হবে ঈদুল আজহায় গাজী টিভি আয়োজিত ‘রোমান্টিক ফেস্টে’।</news> 



<title>অভিনয় ছেড়ে দেবেন ক্যাটরিনা!</title> 
 <news>অভিনয়টা তাঁর পেশা শুধু নয়, নেশাও। এই কাজটার সঙ্গে জড়িয়ে আছে ভালোবাসা। কিন্তু যদি জীবনের সত্যিকারের ভালোবাসার স্বার্থে অভিনয় ছাড়ার প্রয়োজন পড়ে? তাহলে অভিনয়টাকেই উত্সর্গ করতে রাজি আছেন ক্যাটরিনা কাইফ। এই বলিউড তারকা বলেছেন, ক্যারিয়ার বনাম ভালোবাসা বা সংসার যদি পরস্পর মুখোমুখি অবস্থানে থাকে; একটাকে বেছে নিতে হলে বেছে নেবেন ভালোবাসাকেই। ছেড়ে দেবেন অভিনয়।
ক্যাট বলেছেন, ‘জোর করা বা বাধ্য করা নয়; নিজেই যদি অনুভব করি, মন যদি বলে আমাকে বাড়িতে থেকে সন্তানদের বড় করা উচিত, তাহলে অবশ্যই তা আমি করব। প্রত্যেক নারীরই উচিত সহজাতভাবে ভেতর থেকে যা আসে সেটিকেই অনুসরণ করা।’
ক্যাটরিনার নতুন ছবি বারবার দেখোতে ক্যারিয়ার বনাম জীবনের এই সংঘাত দেখা যাবে। যেখানে ক্যাটরিনার জুটি হিসেবে কাজ করা সিদ্ধার্থ মালহোত্রা ক্যারিয়ারকেই দিচ্ছেন সবচেয়ে বেশি গুরুত্ব।
একজন নারী ক্যারিয়ারকে যেভাবে উত্সর্গ করে দিতে পারেন সংসারের জন্য, পুরুষেরা কি তা পারেন না? ক্যাটরিনা অসাধারণ এক উত্তর দিয়েছেন, ‘এটাকে আমি নারী-পুরুষ এভাবে আলাদা করতে চাই না। আমি বরং বলব, এটা অনেক বেশি ব্যক্তিগত সিদ্ধান্ত। এমন অনেক নারীও আছেন, যাঁরা সংসারে থিতু না হয়ে ক্যারিয়ারকেই গুরুত্ব দেন; এমন অনেক পুরুষও আছেন। তবে সাধারণত দেখা যায়, নারীরাই একটু বেশি সংসারমুখী হন।’
এখন পর্যন্ত ক্যাটরিনার জীবনে এই দুইয়ের যেকোনো একটিকে বেছে নেওয়ার মতো পরিস্থিতি তৈরি হয়নি। তিনি আশা করেন, হবেও না। তবে যদি হয়? উত্তরটা তো দিয়েছেন শুরুতেই। ইন্ডিয়ান এক্সপ্রেস।</news> 



<title>নতুন ছবিতে আরেফ সৈয়দ</title> 
 <news>নতুন একটি ছবিতে নাম লেখালেন অনিল বাগচীর একদিন–খ্যাত অভিনেতা আরেফ সৈয়দ। নতুন ছবিটির নাম কার্স অব কোহিনূর। উর্দু ভাষায় নির্মিত এই ছবিটি পরিচালনা করবেন মার্কিন নির্মাতা রাঘব মুরালি। ছবিতে আরেফের সঙ্গে অভিনয় করবেন বাংলাদেশের সাদিকা স্বর্ণা, বড়দা মিঠু, ভারতের রাশান নূর ও তারিনি পাল।
ভাষা উর্দু হলেও ছবিটির কিছু অংশের শুটিং হবে বাংলাদেশে। এমনটাই জানালেন সহযোগী প্রযোজক সুমন আরেফিন। আগামীকাল থেকে গাজীপুরের কাপাসিয়ায় এই ছবির শুটিং শুরুর কথা আছে। সুমন আরেফিন জানান, ছবিটি নির্মাণ শেষে বাংলাদেশ, ভারত, যুক্তরাষ্ট্র ও চীনে মুক্তি দেওয়ার পরিকল্পনা রয়েছে।
কার্স অব কোহিনূর নিয়ে বেশ রোমাঞ্চিত আরেফ। বললেন, ‘অনিল বাগচীর একদিন মুক্তির পর আমাকে নিয়ে সবার প্রত্যাশা বেড়ে গিয়েছিল। আমিও অপেক্ষায় ছিলাম এমন একটি ছবিতে অভিনয় করার জন্য, যা সবার সেই প্রত্যাশার সঙ্গে মেলে। সেটা এবার পূরণ হলো।’
উল্লেখ্য, আরেফ সৈয়দ অনিল বাগচীর একদিন চলচ্চিত্রে অভিনয়ের জন্য ‘মেরিল-প্রথম আলো পুরস্কার ২০১৫’-এর সেরা অভিনেতা হিসেবে পুরস্কার পেয়েছেন।</news> 



<title>চার উৎসবে ‘অজ্ঞাতনামা’</title> 
 <news>বাংলাদেশে মুক্তির পর তৌকীর আহমেদের নতুন ছবি অজ্ঞাতনামা এবার দেশের বাইরে চারটি চলচ্চিত্র উৎসবে দেখানো হবে। অজ্ঞাতনামা যেসব উৎসবে প্রদর্শিত হচ্ছে সেগুলো হলো কসোভোর চলচ্চিত্র উৎসব ‘দ্য গডেস অন দ্য থ্রোন’ (৩১ আগস্ট থেকে ৪ সেপ্টেম্বর), ইতালির ‘রিলিজিয়ন টুডে ফিল্ম ফেস্টিভ্যাল’ (৭ থেকে ১৭ অক্টোবর), যুক্তরাষ্ট্রের ওয়াশিংটন ডিসির ‘সিয়াটল সাউথ এশিয়ান ফিল্ম ফেস্টিভ্যাল’ (১৫ থেকে ২৩ অক্টোবর) এবং রকভেলের ‘ডিসি সাউথ এশিয়ান ফিল্ম ফেস্টিভ্যাল’ (৯ থেকে ১১ সেপ্টেম্বর)।
মুক্তির পরপরই অজ্ঞাতনামা দেশের বাইরের চারটি উৎসব থেকে আমন্ত্রণ পাওয়ায় বেশ উচ্ছ্বসিত তৌকীর আহমেদ। তিনি বললেন, ‘এ ধরনের উৎসবে যোগ দেওয়ার মধ্য দিয়ে সেসব দেশের অনেকের সঙ্গে আমাদের সাংস্কৃতিক একটা সম্পর্কও তৈরি হয়। এই সম্পর্কের মধ্য দিয়ে অনেকে হয়তো আমাদের দেশের কোনো ছবির পৃষ্ঠপোষকতা করতে আগ্রহী হবেন। এটা একটা জাতীয় কাজ, এর মাধ্যমে বাংলাদেশকে খুব সুন্দরভাবেই তুলে ধরা হয়। তাই আনন্দের ব্যাপারটা একটু বেশি।’
আনুষ্ঠানিক মুক্তির আগেই তৌকীর আহমেদের অজ্ঞাতনামা ইতালির গালফ অব নেপলস ইনডিপেনডেন্ট ফিল্ম ফেস্টিভ্যালে অর্জন করে জুরি মেনশন অ্যাওয়ার্ড। তার আগে চলচ্চিত্রটি প্রদর্শিত হয় কান চলচ্চিত্র উৎসবের সিনেমা বাজার মার্শে দু ফিল্মে।</news> 



<title>abc আজকের আয়োজন</title> 
 <news>কুয়াশা, রাত ১২টা থেকে ২টা
রবি প্রেজেন্টস হট বক্স উইথ রাফা
রাত ৯টা থেকে ১১টা
স্পিডব্রেকার মি. নুডলস মিউজিক ডিসকো বিকেল ৫টা থেকে রাত ৯টা</news> 



<title>‘এই সময়ে নজরুলকে প্রয়োজন’</title> 
 <news>আজকের ধর্মীয় উগ্রতা প্রতিরোধ করতে নজরুলের বড় প্রয়োজন ছিল। জাতীয় কবি কাজী নজরুল ইসলামের ৪০তম প্রয়াণ দিবসের অনুষ্ঠানে এ কথা বারবার বললেন বক্তারা। গতকাল জাতীয় জাদুঘরের প্রধান মিলনায়তনে প্রয়াণ দিবসের এ অনুষ্ঠানটির আয়োজন করে নজরুল ইনস্টিটিউট।
এবারও নজরুল পদক দেওয়া হয় দুজনকে। নজরুলসংগীতশিল্পী সাদিয়া আফরিন মল্লিক এবং নজরুল-গবেষক আবু হেনা আবদুল আউয়াল এবার পদক পেয়েছেন।
অনুষ্ঠানে প্রধান অতিথি অর্থমন্ত্রী আবুল মাল আবদুল মুহিত বলেন, ‘নজরুলকে আমাদের দেশে বঙ্গবন্ধু নিয়ে এলেন। এটি একটি অত্যন্ত দূরদর্শী সিদ্ধান্ত ছিল। নজরুলকে আমরা ধরে রেখেছি। নজরুলের প্রভাব এখনো আমাদের সমাজে ব্যাপকভাবে বিস্তৃত। আর এটা সম্ভব করে তোলা হয়েছে তাঁকে এখানে এনে। তাঁকে জাতীয় কবির সম্মান দিয়ে।’
বিশেষ অতিথি ছিলেন সংস্কৃতি মন্ত্রণালয়ের সচিব বেগম আকতারী মমতাজ ও আইএফআইসি ব্যাংকের ব্যবস্থাপনা পরিচালক শাহ আলম সারোয়ার। এ ছাড়া আলোচনা করেন অধ্যাপক আবদুল কাইউম ও সাজেদ কামাল। অতিথি ছিলেন কবির নাতনি খিলখিল কাজী।
বর্তমান সময়ে যে ধর্মীয় উগ্রতা শুরু হয়েছে সারা বিশ্বে, তার বিরুদ্ধে নজরুলের লেখা প্রতিবাদস্বরূপ। আজও ধর্মীয় উগ্রতার বিরুদ্ধে নজরুলকে প্রয়োজন। এমন কথা উঠে আসে খিলখিল কাজীর কথায়।
সভাপতির ভাষণে নজরুল ইসলাম ইনস্টিটিউট ট্রাস্টি বোর্ডের চেয়ারম্যান ইমেরিটাস অধ্যাপক রফিকুল ইসলাম বলেন, ‘নজরুল ইসলাম এই দেশের জাতীয় কবি। তাঁর কোনো রচনা বিকৃত করা যাবে না। আমরা দরকার হলে আদালতে যাব। নজরুলের গানে সুর দেবার অধিকার আইনত কারও নেই।’
অনুষ্ঠানে স্বাগত ভাষণ দেন নজরুল ইনস্টিটিউটের নির্বাহী পরিচালক ইকরাম আহমেদ। অনুষ্ঠানে গান ও আবৃত্তি করেন খ্যাতিমান শিল্পীরা।</news> 



<title>হামিদুর রাহমান পুরস্কার পেলেন মুর্তজা বশীর</title> 
 <news>ছায়ানট মিলনায়তনে গতকাল বিকেলে আয়োজিত অনুষ্ঠানের শুরুতেই দেখানো হয় ২০০৫ সালে নির্মিত বেঙ্গল ফাউন্ডেশন প্রযোজিত তথ্যচিত্র ‘মুর্তজা বশীর: শিল্প অন্বেষার ৫৫ বছর’।
এরপর হামিদুর রাহমানের পরিবারের পক্ষ থেকে এলেন তাঁর ভাই নাট্যজন সাঈদ আহমদের স্ত্রী পারভীন আহমদ। তিনি বলেন, মুর্তজা বশীরকে তিনি প্রথম দেখেন পঞ্চাশের দশকে, পাকিস্তানের করাচিতে। পূর্ব বাংলার বেশ কয়েকজন শিল্পী তখন সেখানে খুব ভালো করছিলেন। তাঁদের মধ্যে ছিলেন তরুণ মুর্তজা বশীরও।
শিল্পী রফিকুন নবীও একই তথ্য দিলেন। তিনি যোগ করলেন, পুরো পাকিস্তান আমলে শিল্পীসমাজ আন্দোলন-সংগ্রামে একটি গুরুত্বপূর্ণ ভূমিকা রেখেছিল। বায়ান্নর ভাষা আন্দোলনে মুর্তজা বশীর, আমিনুর রহমান, ইমদাদ হোসেনরা অগ্রণী ভূমিকা রেখেছিলেন।
অনুষ্ঠানে বক্তব্য দেন শিল্পী মাহমুদুল হকও। সবশেষে বলেন মুর্তজা বশীর। তিনি বললেন বন্ধু হামিদুর রাহমানের কথা। ১৯৪৮ সালে পরিচয় দুজনের। কানাডাতে বসবাসরত হামিদুর রাহমান চেয়েছিলেন বাংলাদেশে ফিরে আসতে। কিন্তু শেষ পর্যন্ত সেটা আর হয়নি। বন্ধুর নামে পুরস্কারটি তাঁকে দেওয়ায় কৃতজ্ঞতা প্রকাশ করেন মুর্তজা বশীর। ২০০৭ সালে হামিদুর রাহমানের স্মৃতিতে শিল্পীর পরিবার এ পুরস্কার প্রবর্তন করে। এ পুরস্কারের সার্বিক পরিচালনার দায়িত্বে আছে বেঙ্গল ফাউন্ডেশন।</news> 



<title>রিজার্ভ ডে রাখতে সূচি বদল</title> 
 <news>রাত প্রায় নয়টা। বিসিবি সভাপতি তখনো সংবাদ সম্মেলনের প্রস্তুতি নিচ্ছেন। বোর্ডের প্রধান নির্বাহী কর্মকর্তা এবং কয়েকজন পরিচালকও ততক্ষণে হাজির তাঁর গুলশানের বাসভবনে। সন্ধ্যায় খুদে বার্তায় সংবাদ সম্মেলনের আমন্ত্রণ পেয়ে বাড়ছিল সাংবাদিকদের ভিড়ও। সবার মধ্যে জল্পনা-কল্পনা, এত আয়োজন করে কী বলবেন নাজমুল হাসান? নতুন পেস বোলিং কোচের নাম ঘোষণা করবেন? নাকি আনুষ্ঠানিক ঘোষণা দেবেন আগেই জানাজানি হয়ে যাওয়া আফগানিস্তান সিরিজের? অথবা অন্য কিছু!
কাল রাতে শেষ পর্যন্ত দ্বিতীয় সম্ভাবনাটিই সত্যি হলো। আফগানিস্তান সিরিজের সূচি ‘আনুষ্ঠানিকভাবে’ ঘোষণা করলেন বিসিবি সভাপতি নাজমুল হাসান। তবে এই জায়গায় বিসিবির চেয়ে এগিয়ে থাকল আফগানিস্তান ক্রিকেট বোর্ড (এসিবি)। বিসিবি সভাপতির সংবাদ সম্মেলনের অনেক আগেই এসিবি তাদের ওয়েবসাইটে বাংলাদেশ-আফগানিস্তান প্রথম দ্বিপক্ষীয় সিরিজের ঘোষণা দিয়ে দেয়। মজার ব্যাপার হলো, দুই বোর্ডের আনুষ্ঠানিক ঘোষণায় ম্যাচের তারিখগুলো দুই রকম! প্রথমে এসিবির ওয়েবসাইটে জানানো হয়, মিরপুর শেরেবাংলা স্টেডিয়ামে ম্যাচ তিনটি হবে আগামী ২৫, ২৭ ও ৩০ সেপ্টেম্বর। কিন্তু বিসিবি সভাপতি জানালেন, ম্যাচগুলো হবে ২৫ ও ২৮ সেপ্টেম্বর এবং ১ অক্টোবর!
এসিবির কাছে বিসিবির পাঠানো প্রস্তাবিত সূচিতে ম্যাচের তারিখ ২৫, ২৭ ও ৩০ সেপ্টেম্বরই ছিল। বিসিবির কাছ থেকে সেটি নিশ্চিত হয়েই আনুষ্ঠানিক সূচি ঘোষণা করে আফগানিস্তান। তাহলে বিসিবি কেন হঠাৎ শেষ দুই ম্যাচের তারিখ বদলাল? এর আনুষ্ঠানিক কোনো ব্যাখ্যা পাওয়া না গেলেও জানা গেছে, জাতীয় দলের কোচ চন্ডিকা হাথুরুসিংহে প্রতিটি ম্যাচের মাঝখানে এক দিন করে রিজার্ভ ডে চাওয়াতেই পরিবর্তনটা করতে হয়েছে। আগের সূচিতে প্রতিটি ম্যাচের মাঝে এক দিন করে বিরতি থাকলেও তিনি চান দুই দিনের বিরতি। কারণটাও পরিষ্কার—আফগানিস্তানের বিপক্ষে জয় ছাড়া অন্য কিছুই চান না বাংলাদেশ কোচ। বৃষ্টিতে খেলার সঙ্গে যেন জয়ের সম্ভাবনাও ভেসে না যায়, সে জন্যই তাঁর রিজার্ভ ডের প্রস্তাব। আর সূচি বদলানো হয়েছে এসিবির সঙ্গে আলোচনা করেই।
এসিবির তা মেনে না নেওয়ার কোনো কারণ নেই। বাংলাদেশের বিপক্ষে সিরিজ খেলবে, এটা নিয়েই তারা যথেষ্ট রোমাঞ্চিত। বোর্ড-প্রধান নাসিমুল্লাহ দানিশের বক্তব্যে সেটা স্পষ্ট, ‘বাংলাদেশ ও আফগানিস্তানের মধ্যে এটাই হবে প্রথম সিরিজ। বাংলাদেশের ক্রিকেটপ্রেমীদের আমরা উপভোগ্য ক্রিকেট উপহার দেওয়ার অপেক্ষায় আছি।’ আফগানিস্তান দলের বিপক্ষে সিরিজ খেলায় বিসিবিকে ধন্যবাদ দিয়ে বলেছেন, ‘দলের উন্নতির জন্য ভিন্ন ভিন্ন কন্ডিশনে খেলাটা জরুরি। সেটা করার জন্য বাংলাদেশের চেয়ে ভালো জায়গা আর হতে পারে না।’
সংবাদ সম্মেলনে বোলিং কোচ প্রসঙ্গও এসেছে। কিন্তু বিসিবি সভাপতি কালও নতুন কোচের নাম বলেননি। তবে বোর্ড সূত্রে জানা গেছে, সাবেক ওয়েস্ট ইন্ডিয়ান ফাস্ট বোলার কোর্টনি ওয়ালশই নিতে যাচ্ছেন দায়িত্বটা। এ ছাড়া জাতীয় দলের কোচিং দলে আলাদা করে একজন উপদেষ্টা কোচ নিয়োগ করা হবে বলেও জানিয়েছেন সভাপতি।</news> 



<title>আঙুলে চোট তামিমের</title> 
 <news>পরশু ফিল্ডিং অনুশীলনের সময় চোট পান বাঁ হাতের কনিষ্ঠ আঙুলে। তবে ব্যথা বেশি ছিল না। জাতীয় দলের ফিজিও বায়েজিদুল ইসলাম তাই পর্যবেক্ষণে রাখেন তামিম ইকবালকে। কিন্তু কাল ব্যথা ও ফোলা বেড়ে যাওয়ায় এক্স-রে করানো হয়। তাতেই আঙ্গুলে ধরা পড়ে চিড়। সুস্থ হয়ে মাঠে ফিরতে তিন থেকে চার সপ্তাহ অপেক্ষা করতে হতে পারে জাতীয় দলের ওপেনারকে।
ইংল্যান্ড আসছে ৩০ সেপ্টেম্বর। তার আগে তিন ওয়ানডের সিরিজ খেলতে আফগানিস্তানের আসাও মোটামুটি ঠিকঠাক। এ অবস্থায় বাংলাদেশের বাঁহাতি ওপেনারের চোট দুঃসংবাদই বটে। তবে বিসিবির চিকিৎসক দেবাশিস চৌধুরী আশাবাদী, আফগানিস্তান সিরিজের আগে সুস্থ হয়ে উঠবেন তামিম, ‘সপ্তাহ তিনেক সে হাতের কাজগুলো করতে পারবে না। এ ছাড়া অন্যান্য কাজ করবে। কাজেই আঙুলের ব্যথা সেরে গেলে খেলতে অসুবিধা হওয়ার কথা নয়।’ ফিজিও বায়েজিদুলও মনে করছেন, এ সময়ের মধ্যে চোট কাটিয়ে ওঠা সম্ভব, ‘এসব চোট সারতে সাধারণত তিন-চার সপ্তাহ লাগে। সেটা হলেও আগামী মাসের শেষ সপ্তাহের আগে ওর খেলায় ফিরতে পারার কথা। এটা নির্ভর করছে তামিম কত দ্রুত সুস্থ হতে পারে তার ওপর।’
এর আগেও অনেকবার সিরিজের আগ মুহূর্তে চোটে পড়েছেন তামিম। কখনো চোট কাটিয়ে সিরিজে খেলতে পেরেছেন, কখনো বা চলে যেতে হয়েছে দলের বাইরে। তবে এবারের চোট নিয়ে তামিমকেও খুব একটা চিন্তিত মনে হচ্ছে না, ‘সুস্থ হতে তিন সপ্তাহ লাগলেও সর্বোচ্চ ১৮ তারিখ (সেপ্টেম্বর মাসের) পর্যন্ত খেলার বাইরে থাকব। কাজেই আশা করছি, আফগানিস্তান সিরিজে খেলতে পারব।’
আগামী ১৭ সেপ্টেম্বর তামিমের আঙুলের অবস্থা আরেকবার পর্যবেক্ষণ করবেন চিকিৎসকরা। তার আগে কাল করানো হতে পারে একটা এমআরআই।</news> 



<title>বিদায়ী ম্যাচে দিলশানের হার</title> 
 <news>শুধু টি-টোয়েন্টি ও ওয়ানডে খেলবেন বলেই বছর তিনেক আগে টেস্ট থেকে অবসর নিয়েছেন। তিন বছর রঙিন পোশাকে ২২ গজে দাপটও দেখিয়েছেন তিলকরত্নে দিলশান, শ্রীলঙ্কান ক্রিকেট অনেক উত্থান-পতনের সাক্ষীও ওই তিনটি বছর। তবে আর নয়। আগেই জানিয়েছিলেন অস্ট্রেলিয়ার বিপক্ষে সিরিজের তৃতীয় ওয়ানডে দিয়েই শেষ টানবেন ৫০ ওভারের ক্রিকেট ক্যারিয়ারে। কাল ডাম্বুলায় সেটি টেনেও দিলেন দিলশান, বিদায় নিলেন ওয়ানডে থেকে।
তবে বিদায়ী ম্যাচে জয় উপহার পেলেন না। অস্ট্রেলিয়া জিতেছে ২ উইকেটে। জর্জ বেইলির ফিফটিতে (৭০) ২২৭ রানের লক্ষ্যটা ২৪ বল হাতে রেখেই পেরিয়ে গেছে অস্ট্রেলিয়া।
মুরালিধরন-রানাতুঙ্গাদের মতো কিংবদন্তি তিনি নন। সাঙ্গাকারা-জয়াবর্ধনেদের মতো আলাদা একটি যুগের প্রতিনিধিও তাঁকে বলা যাবে না। তবু শ্রীলঙ্কান ক্রিকেটে তিলকরত্নে দিলশান অনন্য এক চরিত্র, যেন ‘ত্রিকালদর্শী’। প্রায় চল্লিশে পা দেওয়া সেই দিলশানই কাল বিদায় বলে দিলেন ওয়ানডেকে।
সতীর্থদের ‘গার্ড অব অনারের’ মধ্য দিয়ে মাঠে নেমে শেষ ইনিংসে করেছেন ৪২ রান। ঠিক ‘দিলশানীয়’ আক্রমণাত্মক ইনিংস নয়, বল খেলেছেন ৬৫টি। ছিল না নামের সঙ্গে জুড়ে যাওয়া ‘দিলস্কুপ’ও। তবু ইনিংসটি এক অর্থে হয়ে থাকল তাঁর লড়াইয়ের প্রতিচ্ছবি। ২৩ রানে ২ উইকেট পড়ে যাওয়ার পর সেঞ্চুরিয়ান চান্ডিমালের সঙ্গে মিলে ইনিংস গড়েছেন। আউট হয়ে প্যাভিলিয়নে ফেরার পথে ব্যাট উঁচিয়ে দর্শকদের অভিবাদন জানিয়েছেন, পুরো গ্যালারিও উঠে দাঁড়িয়ে করতালিতে ধন্যবাদ জানিয়েছে তাঁকে।
দিলশান আউট হওয়ার পর শ্রীলঙ্কাকে টেনে নিয়ে গেছেন চান্ডিমাল, করেছেন ১০২ রান। তবে শেষ দিকের ব্যাটসম্যানরা ব্যর্থ হওয়ায় ২২৬ রানেই অলআউট হয়ে যায় শ্রীলঙ্কা। ক্রিকইনফো।
সংক্ষিপ্ত স্কোর: শ্রীলঙ্কা: ৪৯.২ ওভারে ২২৬/১০ (চান্ডিমাল ১০২, দিলশান ৪২; জাম্পা ৩/৩৮)। অস্ট্রেলিয়া: ৪৬ ওভারে ২২৭/৮ (বেইলি ৭০, ওয়েড ৪২; ম্যাথুস ২/৩০)।</news> 



<title>তবু লোয়ি আসতেই বলছেন ইংল্যান্ডকে</title> 
 <news>নিরাপত্তার কারণ দেখিয়ে গত বছর অক্টোবরে বাংলাদেশ সফর বাতিল করে অস্ট্রেলিয়া। তবে ঠিক কী ধরনের নিরাপত্তাশঙ্কা ছিল, সেটি তখন অস্ট্রেলিয়া সরকার বা ক্রিকেট অস্ট্রেলিয়ার পক্ষ থেকে পরিষ্কার করা হয়নি। কিন্তু কাল ব্রিটিশ দৈনিক ডেইলি মেইল-এর এক প্রতিবেদনে দাবি করা হয়, বাংলাদেশ সফরের সময় অস্ট্রেলিয়া দলের ওপরই হামলার আশঙ্কা ছিল!
ডেইলি মেইলকে এ তথ্য দিয়েছেন ওই সময় বাংলাদেশ ক্রিকেট বোর্ডের (বিসিবি) হাইপারফরম্যান্স ইউনিটের প্রধান কোচ ম্যাল লোয়ি। সাবেক এই ইংলিশ ক্রিকেটারের দাবি, ওই হামলার আশঙ্কা থেকেই তিনি বিসিবির চাকরি ছেড়ে চলে গেছেন। তবে লোয়ি আবার একই সঙ্গে ইংল্যান্ড দলকেও উৎসাহিত করেছেন বাংলাদেশ সফরে আসতে।
ডেইলি মেইল-এর সঙ্গে এক সাক্ষাৎকারে লোয়ি বলেছেন, ‘যে সপ্তাহে আমি ফিরে এলাম, তখন অস্ট্রেলিয়া দল বাংলাদেশে আসেনি। কারণ সন্ত্রাসীরা সফরকারী দলের একটা সংবর্ধনা অনুষ্ঠানে হামলার পরিকল্পনা করেছিল।’
কী রকম পরিকল্পনা সেটিও নাকি জানতে পেরেছিলেন লোয়ি, ‘আমার বসের স্ত্রী অস্ট্রেলিয়ানদের সঙ্গে অনুষ্ঠানটা আয়োজন করছিলেন। অস্ট্রেলিয়া সরকার গোপন সূত্রের মাধ্যমে কী হতে যাচ্ছে, সেই পরিকল্পনাটা জেনেছিল। সন্ত্রাসীদের পরিকল্পনা সফল হয়নি, কারণ অস্ট্রেলিয়া দলই আসেনি বাংলাদেশে।’
তবে এসবের পরও লোয়ি মনে করেন, ইংল্যান্ডের বাংলাদেশ সফরে আসা উচিত। সাক্ষাৎকারেই বলেছেন, ‘আমি নিশ্চিত, ইংল্যান্ডের ছেলেরা যখন সেখানে যাবে, সবকিছু দেখেশুনেই ব্যবস্থা নেওয়া হবে। আমি তো একা একজন পশ্চিমা নাগরিক ছিলাম। কিন্তু ওখানে ওদের সবাইকে যেভাবে দেখাশোনা করা হবে, তাতে তাদের অবশ্যই যাওয়া উচিত।’ সূত্র: ডেইলি মেইল।</news> 



<title>সালমাকে ছাড়াই আয়ারল্যান্ড সফর</title> 
 <news>বাংলাদেশ মহিলা দল এখন পর্যন্ত আন্তর্জাতিক ওয়ানডে খেলেছে ১৮টি, টি-টোয়েন্টি ৩০টি। এই সব ম্যাচেই লাল-সবুজ জার্সি গায়ে খেলেছেন, এমন ক্রিকেটার মাত্র তিনজন—সালমা খাতুন, লতা মণ্ডল ও রুমানা আহমেদ। কিন্তু লতা আর রুমানার চেয়ে এই প্রথম পিছিয়ে পড়ছেন সালমা। কাঁধের চোটের কারণে সাবেক অধিনায়ক সুযোগ পাননি আসন্ন আয়ারল্যান্ড সফরের ১৪ সদস্যের দলে।
সালমাকে বাইরে রেখেই কাল ঘোষিত হয়েছে দুই ওয়ানডে ও দুই টি-টোয়েন্টির সিরিজের দল। নতুন মুখ অফ স্পিনার জান্নাতুল ফেরদৌস। আয়ারল্যান্ড মহিলা দলের বিপক্ষে ৫ ও ৬ সেপ্টেম্বর দুটি টি-টোয়েন্টি ম্যাচের পর ওয়ানডে দুটি হবে ৮ ও ১০ সেপ্টেম্বর। সব ম্যাচই হবে লন্ডনডেরির ব্রিডি ক্রিকেট ক্লাব মাঠে। বাংলাদেশ মহিলা দল দেশ ছাড়বে ২ সেপ্টেম্বর।
সালমাকে না পেলেও যাঁরা আছেন তাঁদের নিয়েই সন্তুষ্ট বিসিবির মহিলা উইংয়ের নির্বাচক আতহার আলী খান, ‘আমরা অবশ্যই সালমার অভিজ্ঞতাটা মিস করব। তবে আমাদের বোলিং বৈচিত্র্য এখনো বেশ ভালো।’ এশিয়া কাপ, বিশ্বকাপ বাছাইসহ সামনে লম্বা মৌসুম। সে জন্য দলের স্বার্থেই সালমাকে সেরে ওঠার জন্য সময় দিতে হবে বলে মনে করেন আতহার।
র্যা ঙ্কিংয়ে আইরিশদের চেয়ে এগিয়ে থাকলেও আয়ারল্যান্ডের কন্ডিশনে খেলাটা একটু কঠিন বাংলাদেশের মেয়েদের জন্য। সেটা মনে করিয়ে দিয়ে সিরিজটাকে চ্যালেঞ্জিং বলেছেন জাতীয় দলের সাবেক ক্রিকেটার ও ধারাভাষ্যকার আতহার। তবে তিনি আত্মবিশ্বাসী, ‘আমরা কঠোর পরিশ্রম করেছি। আমাদের লক্ষ্য ম্যাচ জেতা।’
আয়ারল্যান্ড সফরের দল: জাহানারা আলম (অধিনায়ক), রুমানা আহমেদ (সহ অধিনায়ক), সানজিদা ইসলাম, আয়েশা রহমান, ফারজানা হক, লতা মণ্ডল, নিগার সুলতানা, রিতু মনি, ফাহিমা খাতুন, নাহিদা আক্তার, পান্না ঘোষ, খাদিজা-তুল-কুবরা, সুরাইয়া আজমিন ও জান্নাতুল ফেরদৌস। স্ট্যান্ডবাই: শারমিন আক্তার ও শায়লা শারমিন।</news> 



<title>লডারহিলে এবার মর্ত্যের ক্রিকেট</title> 
 <news>পরশু ‘অতিপ্রাকৃত’ ক্রিকেট দেখেছিলেন লডারহিলের দর্শকেরা। প্রথম টি-টোয়েন্টিতে ওয়েস্ট ইন্ডিজ ও ভারত দুই দলের ব্যাটসম্যানরা মেতেছিলেন রেকর্ড ভাঙার খেলায়। কাল অবশ্য মর্ত্যের ক্রিকেটই দেখলেন মার্কিন মুলুকের ক্রিকেটানুরাগীরা। আগের ম্যাচে ২৪৫ রানের পাহাড়ে চড়ে মাত্র ১ রানে জয়ী ওয়েস্ট ইন্ডিজ কাল ১৯.৪ ওভারে অলআউট ১৪৩ রানে। জবাব দিতে নেমে ভারত ২ ওভারে ১৫ রান করার পরই বৃষ্টিতে খেলা পরিত্যক্ত হয়ে গেছে।
ওপেনার জনসন চার্লস ছাড়া কারও ব্যাটেই আগের দিনের ধার ছিল না। ২৫ বলে ৫ চার ও ২ ছয়ে ইনিংস-সর্বোচ্চ ৪৩ রান করে দলীয় ৫০ রানে ফিরেছেন চার্লস। আগের ম্যাচের সেঞ্চুরিয়ান এভিন লুইস ফিরেছেন মাত্র ৭ রানে। ১৩ ওভারের মধ্যে ৯৮ রান তুলতেই ৬ উইকেট নেই, ক্যারিবীয়দের স্কোরটা যে এরপরও ১৪০ পেরোল তাতে বড় অবদান অধিনায়ক কার্লোস ব্রাফেটের। নয়ে নেমে ১০ বলে ১৮ রান করেছেন এই সিরিজেই অধিনায়কত্ব পাওয়া ব্রাফেট। ভারতের লেগ স্পিনার অমিত মিশ্র ২৪ রানে নিয়েছেন ৩ উইকেট। তথ্যসূত্র: ক্রিকইনফো।</news> 



<title>রেকর্ডময় এক টি–টোয়েন্টি</title> 
 <news>যুক্তরাষ্ট্রে পরশু রাতে নাটকীয় এক টি-টোয়েন্টি ম্যাচ উপহার দিয়েছে ওয়েস্ট ইন্ডিজ-ভারত। দুর্দান্ত এ ম্যাচে নতুন করে লেখা হয়েছে টি-টোয়েন্টির অনেক বিশ্ব রেকর্ডও
২১
টি-টোয়েন্টিতে এক ইনিংসে সবচেয়ে বেশি ছক্কার রেকর্ড গড়েছে ওয়েস্ট ইন্ডিজ। এর আগে আন্তর্জাতিক টি-টোয়েন্টিতে সর্বোচ্চ ১৯টি ছক্কার রেকর্ড ছিল হল্যান্ডের, ২০১৪ বিশ্বকাপে সিলেটে আয়ারল্যান্ডের বিপক্ষে। ৩২
এক ম্যাচে এত ছক্কা দেখেনি আর কোনো আন্তর্জাতিক টি-টোয়েন্টি ম্যাচ। ২০১৪ বিশ্বকাপে আয়ারল্যান্ড-হল্যান্ড ম্যাচে ৩০টি ছক্কা ছিল এর আগের রেকর্ড।
৪৮৯
যেকোনো ধরনের টি-টোয়েন্টি ম্যাচে দুই দলের এটাই সর্বোচ্চ রান। ২০১০ আইপিএলে চেন্নাই সুপার কিংস ও রাজস্থান রয়্যালসের ম্যাচে রান উঠেছিল ৪৬৯। আন্তর্জাতিক টি-টোয়েন্টিতে এর আগে দুই দল মিলিয়ে সর্বোচ্চ রান ছিল ৪৬৭, যেটি হয়েছিল ২০১৫ সালে জোহানেসবার্গে দক্ষিণ আফ্রিকা-ওয়েস্ট ইন্ডিজ ম্যাচে।
৩৩২
টি-টোয়েন্টিতে না দৌড়ে সবচেয়ে বেশি রান হয়েছে এই ম্যাচে। ২০১৫ সালে জোহানেসবার্গে দক্ষিণ আফ্রিকা-ওয়েস্ট ইন্ডিজ ম্যাচে ৪৪ চার আর ২৪ ছয়ে উঠেছিল ৩২০। এই ম্যাচে ৩৫টি চার ও ৩২ ছক্কায় রান হয়েছে ৩৩২।
২
আগে ব্যাট করা ওয়েস্ট ইন্ডিজের হয়ে এভিন লুইস সেঞ্চুরি করেছিলেন ৪৮ বলে। তাড়া করতে নামা ভারতের হয়ে লোকেশ রাহুল পাল্টা জবাব দিলেন ৪৬ বলে সেঞ্চুরি করে। আন্তর্জাতিক টি-টোয়েন্টিতে এর আগে কোনো ম্যাচে দুই সেঞ্চুরি হয়নি।
২৪৪
আন্তর্জাতিক টি-টোয়েন্টিতে পরাজিত দলের সর্বোচ্চ রান এখন ভারতের। এর আগে গত বছর জোহানেসবার্গে ২৩১ রান করেও ওয়েস্ট ইন্ডিজের কাছে ৪ উইকেটে হেরেছিল দক্ষিণ আফ্রিকা।</news> 



<title>ফাহাদের ‘হ্যাটট্রিক’</title> 
 <news>জাতীয় সাব-জুনিয়র দাবায় টানা তৃতীয়বারের মতো চ্যাম্পিয়ন ফাহাদ রহমান। এক রাউন্ড বাকি থাকতেই সাত খেলায় ৭ পয়েন্ট নিয়ে কাল শিরোপা নিশ্চিত হয়েছে তাঁর। গত জুলাইয়ে দুবাই ওপেনের জুনিয়র বিভাগে চ্যাম্পিয়ন হয়েছিল ফাহাদ। সেই রেশ ধরে রেখেই চ্যাম্পিয়ন জাতীয় সাব-জুনিয়র দাবায়ও।</news> 



<title>পগবার পরামর্শ</title> 
 <news>ফুটবলটা তিনি ভালোই বোঝেন। পৃথিবীর সবচেয়ে দামি খেলোয়াড় তো এমনি এমনি হননি। এখন দেখা যাচ্ছে পল পগবা মনটাও ভালো বোঝেন! ভক্তকে যে পরামর্শ দিলেন, তাতে তো তা-ই মনে হয়। ম্যানচেস্টার ইউনাইটেড মিডফিল্ডারকে অনেকেই ‘ফ্যাশন আইকন’ ভাবেন। তাঁর মতো করে চুল ছাঁটেন। এ রকমই একজন ইউনাইটেড ভক্ত চুল কেটেছিলেন পগবার মতো করে। কিন্তু সেই ভক্তের বান্ধবী ব্যাপারটা ভালোভাবে নেয়নি। বেচারা কী আর করবেন, টুইটারে লিখলেন সেই দুঃখের কথা, ‘আমি পগবার মতো চুলের স্টাইল করেছিলাম। কিন্তু এখন আমার বান্ধবী আমাকে ঘৃণা করছে।’ টুইটটা চোখে পড়ল স্বয়ং পগবার। ইউনাইটেড মিডফিল্ডার কী পরামর্শ দিয়েছেন সেই ভক্তকে জানেন? লিখেছেন, ‘চুলের এই স্টাইলটাই রেখে দাও, বান্ধবী বদলে ফেলো।’ গোলডটকম।</news> 



<title>উপহার</title> 
 <news>এই ছবির তিন কন্যা এখন ভারতের জাতীয় বীর। পিভি সিন্ধু (পেছনে) ব্যাডমিন্টনে ভারতকে এনে দিয়েছেন রুপা, সাক্ষী মালিক (ডানে) ভারোত্তোলনে এনে দিয়েছেন ব্রোঞ্জ। দীপা কর্মকার একটুর জন্য পদক পাননি, তবে আলো ছড়িয়েছেন জিমন্যাস্টিকসে। ছবির আরেকজন নেপথ্য নায়ক—সিন্ধুর কোচ পুলেল্লা গোপীচাঁদ। হায়দরাবাদ ডিসট্রিক্ট ব্যাডমিন্টন অ্যাসোসিয়েশনের সভাপতি ও ব্যবসায়ী চামুণ্ডেশ্বরনাথ এই চারজনকে উপহার দিয়েছেন বিএমডব্লু গাড়ি। এবং গাড়ির চাবি হাতে তুলে দিয়েছেন রিও অলিম্পিকে ভারতের শুভেচ্ছাদূত শচীন টেন্ডুলকার। ভারতের ক্রিকেট কিংবদন্তি নিজেই ছবিটি পোস্ট করেছেন সামাজিক যোগাযোগমাধ্যমে —ফেসবুক, ইনস্টাগ্রাম</news> 



<title>ডানহাতি রাজত্ব</title> 
 <news>১৯০৮ থেকে ১৯৮২ সাল পর্যন্ত টানা ৭৫ বছর ইউএস ওপেনের মেয়েদের এককে শুধু ডানহাতিরাই চ্যাম্পিয়ন হয়েছেন।</news> 



<title>বারবার শুধু খেলা পেছায়</title> 
 <news>দেশের শীর্ষ ফুটবলে ক্লাবের ইচ্ছায় যখন খুশি খেলা পিছিয়ে যাওয়া যেন ঐতিহ্যে পরিণত হয়ে গেছে। সেই ‘ঐতিহ্য’ মেনে প্রিমিয়ার ফুটবল লিগ পেছাল আরেকবার। প্রথম কোপটা পড়েছে ঈদের আগে ৮-১০ সেপ্টেম্বর বঙ্গবন্ধু স্টেডিয়ামে সপ্তম রাউন্ডের খেলায়। ঈদের এক দিন পর থেকে সিলেটে দুই রাউন্ড খেলার সূচিও স্বয়ংক্রিয়ভাবে পিছিয়ে গেছে।
পেশাদার লিগ কমিটির গতকালের সিদ্ধান্ত অনুযায়ী সপ্তম রাউন্ড মাঠে গড়াবে ১৯ সেপ্টেম্বর। তার মানে চট্টগ্রামে তিন, ময়মনসিংহে দুই এবং ঢাকায় এক রাউন্ড খেলা হওয়ার এক মাস পর আবার মাঠে ফিরবে লিগ। সেটাও সাময়িক। ঢাকায় এক রাউন্ড হওয়ার পর আবার তিন দিন খেলা বন্ধ। ২৫ সেপ্টেম্বর থেকে সিলেটে দুই রাউন্ড হয়েই আবার বন্ধ হবে খেলা। সেই বন্ধটা ৯ অক্টোবর ভুটানে জাতীয় দলের এশিয়ান কাপের প্লে-অফের ফিরতি ম্যাচের জন্য।
ফুটবল লিগকে ‘বিরতি লিগে’ পরিণত করতে ক্লাবগুলোর ‘অবদানই’ সবচেয়ে বেশি। ক্লাব প্রতিনিধিদের নিয়ে লিগ কমিটি গঠিত হওয়ায় ক্লাবের চাওয়া পূরণে সমস্যা হয় না। এবার তো খেলা পেছাতে চিঠিও দিয়েছিল শেখ জামাল, মোহামেডান, আরামবাগ, ব্রাদার্স ও রহমতগঞ্জ। বাকি ক্লাবগুলো চিঠি না দিলেও খেলা পেছানোর পক্ষেই অবস্থান নিয়েছে। বাফুফে এখানে ঠুঁটো জগন্নাথ, বারবার শুধু ক্লাবের কাছে নতি স্বীকার করে আসছে।
লিগ কমিটির সভাপতি সালাম মুর্শেদীর কথায় কালও সেই সুর থাকল, ‘ঈদের আগের তিন দিন খেলতে রাজি নয় ক্লাবগুলো। তাই পেছাতে হলো। ঈদের পর কোরবানির মাংস খেয়ে আসবে ফুটবলাররা, তাদের তো ফিট হতে হবে। এই জন্যই ঈদের পর কয়েক দিন বিরতি দেওয়া হয়েছে।’ শুধু এটিই নয়, আরও বিরতির কথা হচ্ছিল। অক্টোবরে আসামের বরদুলই ট্রফিতে খেলতে যেতে চেয়েছে আবাহনী। তবে অন্য ক্লাবগুলো আবাহনীর কারণে লিগ বন্ধ রাখতে রাজি হয়নি।
পঞ্চম ভেন্যু গোপালগঞ্জ?
সাতটি ভেন্যুতে লিগ আয়োজনের প্রতিশ্রুতি দিয়ে বাফুফে শেষ পর্যন্ত চারটি ভেন্যু করেছে। তবে কাল সালাম মুর্শেদী বললেন, লিগের ফিরতি পর্বে চারটির সঙ্গে গোপালগঞ্জ যোগ হবে। সালামের কণ্ঠ এবার জোরালো, ‘দ্বিতীয় রাউন্ডে গোপালগঞ্জে খেলা হবেই, এটা নিশ্চিত করেই লিখতে পারেন।’ দেখাই যাক।</news> 



<title>সতর্ক থেকেই সিঙ্গাপুরের সামনে</title> 
 <news> অনুশীলনের তখন বিরতি। দৌড়ে মাঠের পাশে এসে পানি খেল কৃষ্ণা সরকার। বাংলাদেশ অনূর্ধ্ব-১৬ দলের অধিনায়ক বোতল থেকে খানিক পানি ছিটিয়ে দিল মার্জিয়ার চুলে। নিখাদ খুনসুটি। বাফুফের টার্ফে কাল দুপুরের অনুশীলনে বাংলাদেশের মেয়েদের খুব চনমনে দেখাল। পরশু শক্তিশালী ইরানকে হারিয়ে দিয়েছে বাংলাদেশ। গ্রুপের অন্যতম বিপজ্জনক দলটিকে হারাতে পেরে অনেকটাই নির্ভার মেয়েরা। নির্ভার কোচ গোলাম রব্বানী ছোটনও। বঙ্গবন্ধু স্টেডিয়ামে আজ সন্ধ্যা ছয়টায় বাংলাদেশ মুখোমুখি হবে সিঙ্গাপুরের। টানা দ্বিতীয় ম্যাচ জয়ের আশা নিয়েই মাঠে নামবে কৃষ্ণা-মার্জিয়ারা।
সিঙ্গাপুর প্রথম ম্যাচে ২-২ গোলে ড্র করেছে সংযুক্ত আরব আমিরাতের সঙ্গে। দুই দলের প্রথম ম্যাচের বিচারে এগিয়ে বাংলাদেশই। তারপরও সিঙ্গাপুরকে নিয়ে সতর্ক ছোটন, ‘গ্রুপের প্রতিটি দলকেই সমীহ করছি। তবে প্রতিপক্ষ যারাই হোক না কেন, মেয়েরা শতভাগ উজাড় করেই খেলবে।’
পরশু সিঙ্গাপুর-আরব আমিরাত ম্যাচটি মাঠে বসে দেখেছেন ছোটন। ওই ম্যাচে সিঙ্গাপুরের মিডফিল্ডার নূর সাইয়াজওয়ানি ও ফরোয়ার্ড পুতরি নূর সাইলিজা যথেষ্ট আতঙ্ক ছড়িয়েছে ডি-বক্সে। এ দুজনের ওপর আজ তাই বাড়তি নজর দিতে হবে বাংলাদেশ দলকে।
গতবারের চ্যাম্পিয়ন ইরানকে হারিয়ে আত্মতুষ্টিতে ভুগছেন না ছোটন, ‘ইরান ম্যাচটি জয়ের আগে যেমন ছিলাম এখনো তেমনই আছি। ম্যাচ জেতার পর মেয়েদের বলেছি, ওয়ার্ম ডাউন করো, আর কিছু না। লম্বা পথ পাড়ি দিতে হবে আমাদের। মাত্র একটা ম্যাচই তো জিতেছি।’
ফিফা র্যা ঙ্কিংয়ে সিঙ্গাপুরের অবস্থান ১০৩, বাংলাদেশ ১২১। তারপরও বাংলাদেশকে ফেবারিট বলছেন সিঙ্গাপুরের কোচ চেন কাই ইং। বাংলাদেশের সঙ্গে ড্র করাটাই তাঁর কাছে ভালো ফল বলে বিবেচিত হচ্ছে, ‘মাঠে বসে বাংলাদেশের খেলা দেখেছি। ওরা খুব শক্তিশালী দল। ওদের ৭ নম্বর (সানজিদা) ও ৯ নম্বর (স্বপ্না) যথেষ্ট ভালো খেলে। আমরা রক্ষণাত্মক খেলে ১ পয়েন্ট পাওয়ার চেষ্টা করব।’
বাংলাদেশ দলে খেলছে ময়মনসিংহের কলসিন্দুরের নয় ফুটবলার। এই মেয়েদের স্কুলপর্যায়ের কোচ মফিজ মনজু ময়মনসিংহ থেকে ঢাকায় এসেছেন খেলা দেখতে। কাল দূরে দাঁড়িয়ে সানজিদাদের অনুশীলন দেখেছেন মনোযোগ দিয়ে। মেয়েরা জিতলেও ময়মনসিংহের প্রত্যন্ত গ্রামটির কেউই নাকি খেলা দেখতে পারেনি! মফিজের কণ্ঠে আফসোস, ‘এলাকার লোকজনকে রেজাল্ট জানাতে জানাতে দুটি ফোনের চার্জ শেষ হয়ে গেছে।’
এলাকায় ডিশের কেব্ল নেই। কলসিন্দুরের মানুষ খেলা দেখেছেন পাশের গ্রাম রানীপুরে, বাংলাদেশ দলের ডিফেন্ডার শামসুন্নাহারের চাচার বাড়িতে।
মেয়েদের খেলায় মুগ্ধ মফিজ, ‘ওরা ভালো খেলবে জানতাম। কিন্তু এত ভালো খেলবে ভাবিনি।’
গোলরক্ষক মাহমুদা, তাসলিমা ও রুকসানাকে অনুশীলন করিয়েছেন জাতীয় দলের গোলরক্ষক কোচ রায়ান স্যানফোর্ড। ইরানের সঙ্গে ম্যাচে গোলরক্ষক মাহমুদার বলতে গেলে কোনো পরীক্ষাই হয়নি। কিন্তু ভবিষ্যতের জন্যই এদের প্রস্তুত করে তুলতে চান কোচ, ‘কাল গোলরক্ষককে বড় পরীক্ষার মুখোমুখি হতে হয়নি। কিন্তু কে জানে পরের ম্যাচে শক্ত চ্যালেঞ্জের মুখে পড়বে না সে! এ জন্য ওদের কিছু টিপস দিলাম।’
মেয়েদের মুখে কুলুপ এঁটে দিয়েছেন কর্মকর্তারা। অনুশীলনের পর তাই এক দৌড়ে বাফুফে ভবনের চারতলার ক্যাম্পে ছুটল তহুরা-মারিয়ারা। উল্লাসটা তারা নিশ্চয়ই জমিয়ে রেখেছে গ্রুপ চ্যাম্পিয়ন হওয়ার জন্য।
আজকের খেলা
ইরান-কিরগিজস্তান (বেলা ১১টা)
তাইপে-আরব আমিরাত (বেলা ৩টা)
বাংলাদেশ-সিঙ্গাপুর (সন্ধ্যা ৬টা)
(বঙ্গবন্ধু জাতীয় স্টেডিয়াম, ঢাকা)</news> 



<title>জাতীয় শুটিংয়ে না.গঞ্জের দিন</title> 
 <news>২৮তম জাতীয় শুটিংয়ে আগের দিনটিতে দাপট দেখিয়েছে আর্মি শুটিং অ্যাসোসিয়েশন। কালকের দিনটি ছিল নারায়ণগঞ্জ রাইফেল ক্লাবের। মেয়েদের ১০ মিটার এয়ার রাইফেলে সিনিয়র বিভাগে সোনা জিতেছেন নারায়ণগঞ্জ রাইফেল ক্লাবের আরমিন আশা। তাঁর স্কোর ১৮৮.১। ১৮৬.৭ স্কোর করে রুপা জিতেছেন আর্মি শুটিং অ্যাসোসিয়েশনের সিনথিয়া নাজনীন টুম্পা। এই ইভেন্টে ব্রোঞ্জ জিতেছেন কুষ্টিয়া রাইফেল ক্লাবের আরদিন ফেরদৌসি (১৬৬.৬)।
১০ মিটার এয়ার রাইফেলে জুনিয়র বিভাগে বিকেএসপি শুটিং ক্লাবের তুরিং দেওয়ান সোনা (১৯১.৬), আর্মি শুটিং অ্যাসোসিয়েশনের শাম্মি আক্তার (১৮১.১) রুপা ও পাবনা রাইফেল ক্লাবের ফারহিন রহমান (১৬১.৩) ব্রোঞ্জ জিতেছেন।
মেয়েদের ৫০ মিটার থ্রি-পজিশন রাইফেলে সিনিয়র বিভাগে সোনা জিতেছেন নারায়ণগঞ্জ রাইফেল ক্লাবের সুরাইয়া আক্তার, স্কোর ৫৬৬। একই ক্লাবের শারমিন শিল্পা ৫৬৪ পয়েন্ট পেয়ে রুপা জেতেন। ব্রোঞ্জজয়ী ঢাকা রাইফেল ক্লাবের উম্মে জাকিয়া সুলতানার স্কোর ৫৫৭।
এই ইভেন্টে জুনিয়র বিভাগে সোনা জিতেছেন আতকিয়া হাসান দিশা (৫৬৪), নাফিসা তাবাসসুম (৫৩১) রুপা জিতেছেন, ব্রোঞ্জ জিতেছেন মাহফুজা জান্নাত (৫২৮)।</news> 



<title>মালদ্বীপ সফরে নেই মামুনুল</title> 
 <news>চোটের কারণে মালদ্বীপ সফরের দলে নেই মামুনুল ইসলাম। তাঁর বাঁ পায়ের মাংসপেশিতে ব্যথা আছে। কয়েক দিন আগে পাওয়া চোট এখনো সারেনি। তাই ১ সেপ্টেম্বর মালেতে মালদ্বীপের সঙ্গে প্রস্তুতি ম্যাচ না খেলারই সিদ্ধান্ত নিয়েছেন এই মিডফিল্ডার। আগামীকাল দলের সঙ্গে মালদ্বীপ না গিয়ে ঢাকায় বিশ্রাম নেওয়াটাই তাঁর জন্য ভালো হবে বলে মনে করেন জাতীয় দলের অধিনায়ক।
তবে ভুটানের সঙ্গে ৬ সেপ্টেম্বর এশিয়ান কাপের গুরুত্বপূর্ণ প্লে-অফে খেলার ব্যাপার আশাবাদী মামুন, ‘চোট সেরে উঠছে আস্তে আস্তে। ভুটানের সঙ্গে খেলতে পারব মনে হচ্ছে। তত দিনে পুরো ফিট হয়ে যাব।’ কোচ সেন্টফিটও ভুটান ম্যাচে চান মামুনুলকে। তাই তাঁকে মালদ্বীপ নেওয়া হচ্ছে না। সদ্য বাবা হওয়ার তাজা স্মৃতি নিয়ে সেন্টফিট সরাসরি বেলজিয়াম থেকে দলের সঙ্গে মালেতে যোগ দেবেন।</news> 



<title>নাটকীয় ম্যাচে মিলানের হার</title> 
 <news>ছয় গোলের ম্যাচ, লাল কার্ড দেখল মিলানের দুই খেলোয়াড়, স্বাগতিক নাপোলির কোচও হলেন বহিষ্কৃত। নাটকের কোনো কমতি ছিল পরশু নাপোলি-মিলান ম্যাচে? শেষ পর্যন্ত বিমর্ষ মুখেই নেপলস থেকে ফিরতে হলো মিলানকে, হেরেছে তারা ৪-২ গোলে।
হিগুয়েইনের অভাব পূরণ করতে আসা আরকাদিউজ মিলিক অভিষেকের প্রথমার্ধেই জোড়া গোল করে এগিয়ে দেন নাপোলিকে। কিন্তু দ্বিতীয়ার্ধের ৫১ ও ৫৫ মিনিটে গোল করে মিলানকে সমতায় ফেরান এমবায়ে নিয়াং ও সুসো। এরপরই শুরু নাটক। ৭৪ মিনিটে হোসে কায়েহনের গোলে এগিয়ে যায় নাপোলি, পরের মিনিটেই ১০ জনের দল হয়ে পড়ে মিলান। প্রথমে প্রতিপক্ষকে ফাউল, পরে রেফারিকে গালি দিয়ে মিনিটের মধ্যেই জোড়া হলুদ কার্ড দেখেন ইউরাই কুৎস্কা। ১২ মিনিট পর দ্বিতীয় হলুদ কার্ড দেখে করে দিয়ে মাঠ ছাড়েন নিয়াংও। যোগ করা সময়ে অ্যালেসিও রোমানিওলির আত্মঘাতী গোলের সৌজন্যে ৪-২ গোলে জেতে নাপোলি। রয়টার্স।
অন্য ম্যাচে স্যামি খেদিরার গোলে লাৎসিওকে ১-০ ব্যবধানে হারিয়েছে পাঁচবারের চ্যাম্পিয়ন জুভেন্টাস।</news> 



<title>জেবেতের বিশ্ব রেকর্ড</title> 
 <news>রিও অলিম্পিকে সোনা জিতলেও মেয়েদের ৩০০০ মিটার স্টিপলচেজে বিশ্ব রেকর্ড গড়া হয়নি রুথ জেবেতের। রিওতে যেটি পারেননি, সেটি কেনিয়ান বংশোদ্ভূত বাহরাইনের অ্যাথলেট করে দেখালেন ডায়মন্ড লিগ অ্যাথলেটিকসের প্যারিস মিটে। ৮ মিনিট ৫২.৭৮ সেকেন্ড সময় নিয়ে গড়েছেন নতুন বিশ্ব রেকর্ড। এএফপি।</news> 



<title>প্রোটিয়াদের হাতেই নিয়ন্ত্রণ</title> 
 <news>দিনটা হতে পারত নিল ওয়াগনারের। জন্ম ও বেড়ে ওঠা দক্ষিণ আফ্রিকার প্রিটোরিয়ায়। চেনা মাঠে সেই দক্ষিণ আফ্রিকার বিপক্ষেই নিউজিল্যান্ডের এই পেসার নিলেন ৫ উইকেট। দিনটা হতে পারত জেপি ডুমিনিরও, দুই বছর আগে আগস্টে ক্যারিয়ারের সর্বশেষ সেঞ্চুরি পেয়েছেন। কাল সেঞ্চুরির সুবাস পেয়েও শেষ পর্যন্ত আউট হয়ে গেছেন ৮৮ রানে। শেষ পর্যন্ত দিনটা নিজের করে নিয়েছেন ফ্যাফ ডু প্লেসি। ১৭ ইনিংস পর আবার তিন অঙ্কের দেখা পেয়েছেন দক্ষিণ আফ্রিকার ভারপ্রাপ্ত অধিনায়ক। সেঞ্চুরিয়ন টেস্টের দ্বিতীয় দিনে ৮ উইকেটে ৪৮১ রান তুলে প্রথম ইনিংস ঘোষণার পর নিউজিল্যান্ডের ৩ উইকেটও ফেলে দিয়েছে স্বাগতিকেরা।
৩ উইকেটে ২৮৩ রান নিয়ে দিন শুরু করেছিল স্বাগতিকেরা। সকালে ডুমিনির আউটের পর স্টিয়ান ফন জিলও বড় ইনিংসের পথে ছিলেন। শেষ পর্যন্ত ৩৫ রানে ক্যাচ দিয়েছেন স্লিপে। ৮ উইকেটে ৪৮১ রান তুলে ইনিংস ঘোষণা করেছে প্রোটিয়ারা। নিউজিল্যান্ডও ১৩ রানের মধ্যে হারিয়ে ফেলেছে দুই ওপেনার গাপটিল ও লাথামকে। টেলরের দুর্ভাগ্য, রানআউট হয়ে গেছেন ১ রান করেই। ক্রিকইনফো।
সংক্ষিপ্ত স্কোর
দক্ষিণ আফ্রিকা ১ম ইনিংস: ৪৮১/৮ ডিক্লে. (ডু প্লেসি ১১২, ডুমিনি ৮৮, ডি কক ৮২; ওয়াগনার ৫/৮৬)। নিউজিল্যান্ড ১ম ইনিংস: ৩৮/৩ (গাপটিল ৮, ল্যাথাম ৪, টেলর ১, উইলিয়ামসন ১৫*, নিকোলস ৪*; ফিল্যান্ডার ১/১০, স্টেইন ১/১৮)।</news> 



<title>দুই মেরুতে দুই মাদ্রিদ</title> 
 <news>প্রভাত যদি দিনের পূর্বাভাস দেয়, তাহলে লা লিগা এবার আবার দুই ঘোড়ার দৌড় হয়ে যেতে পারে। লিগের প্রথম দুই ম্যাচেই যেখানে রিয়াল মাদ্রিদ জয় পেয়েছে, নগরপ্রতিদ্বন্দ্বী অ্যাটলেটিকো মাদ্রিদ পয়েন্ট হারিয়েছে প্রথম দুই ম্যাচেই।
আরেকটু হলে হোঁচট খেত রিয়ালও। রোনালদো, বেনজেমা, পেপে নেই—জিনেদিন জিদানের আস্থা ছিল তরুণদের ওপরেই। রিয়ালে দ্বিতীয় অধ্যায়ে নিজের প্রথম গোল করে সেই আস্থার খানিকটা ফিরিয়েও দেন মোরাতা। ৬১ মিনিটে মোরাতার গোলের ছয় মিনিট পরে সমতা ফেরায় সেল্টা ভিগো। শেষ পর্যন্ত ৮১ মিনিটে টনি ক্রুসের দুর্দান্ত এক মাটিঘেঁষা শটেই বার্নাব্যু পায় উৎসবের উপলক্ষ। এই গোলটাই এই মৌসুমে রিয়ালকে ঘরের মাঠের প্রথম ম্যাচে জয় এনে দিয়েছে।
জিদান পরে স্বীকার করে নিলেন, এই ম্যাচে একটু এলোমেলোই ছিল দল, ‘আমরা আজ খুব একটা ভালো খেলতে পারিনি। যা ধারণা করেছিলাম, তার চেয়েও অনেক বেশি ভালো খেলেছে ওরা। কয়েকবার আমাদের ভুগিয়েছেও। তবে এটা ঠিক, জয়ের জন্য কষ্ট করতে হবেই।’
তবে ম্যাচ শেষে জিদানকে জয়ের চেয়েও বেশি কথা বলতে হয়েছে হামেস রদ্রিগেজকে নিয়ে। কলম্বিয়ান মিডফিল্ডার বার্নাব্যু ছেড়ে যাবেন, এমন গুঞ্জন কয়েক দিন থেকেই ভেসে বেড়াচ্ছে। রদ্রিগেজ এ ম্যাচেও প্রথম একাদশে জায়গা পাননি, খেলেছেন মাত্র ২১ মিনিট। তবে জিদান নিশ্চিত করে দিয়েছেন, হামেস রিয়ালেই থাকছেন, ‘আমার মনে হয় হামেস ভালোই খেলেছে। বদলি হিসেবে নেমে ব্যবধান গড়তে পারাটা সহজ নয়। সে এখানেই থাকবে।’
অ্যাটলেটিকো কোচ ডিয়েগো সিমিওনে মৌসুমের শুরুতেই পড়ে গেছেন ঝামেলায়। দুই নবাগতের সঙ্গে লিগের প্রথম দুই ম্যাচেই পয়েন্ট খোয়াল তাঁর দল। দেপোর্তিভো আলাভেসের পর পরশু লেগানেসের সঙ্গেও ড্র। সিমিওনের অধীনে এটাই লিগে অ্যাটলেটিকোর সবচেয়ে বাজে শুরু। অ্যাটলেটিকো ফরোয়ার্ড আঁতোয়ান গ্রিজমান যেমন বলেই দিয়েছেন, ‘এ রকম চললে আমাদের অবনমন বাঁচাতে লড়তে হবে।’ সিমিওনে অবশ্য এখনই অধৈর্য হয়ে পড়ার কারণ দেখছেন না। এএফপি, গোলডটকম।</news> 



<title>‘ফার্গি-টাইমে’ রাশফোর্ডের চমক</title> 
 <news>যোগ করা সময়ের দুই মিনিট চলছে। রেফারির শেষ বাঁশিও বেজে ওঠার অপেক্ষায়। ম্যানচেস্টার ইউনাইটেডের ভক্তদের মধ্যে উসখুস। এত এত আক্রমণ করেও হাল সিটির মাঠ থেকে গোলশূন্য ড্র নিয়ে ফিরতে হবে ইউনাইটেডকে? অ্যালেক্স ফার্গুসনের সময়ের ‘ফার্গি-টাইমে’র কথাও হয়তো মনে পড়ছিল কারও কারও।
কিংবদন্তি কোচ অবসর নিয়েছেন বছর তিনেক আগে, ময়েস-ফন গাল হয়ে ইউনাইটেডের ডাগআউটে এখন হোসে মরিনহো। কিন্তু পরশু ফিরল ‘ফার্গি-টাইম’, মার্কাস রাশফোর্ডের সৌজন্যে। ৯২ মিনিটে বাঁ দিক থেকে ওয়েইন রুনির ক্রস, দু-তিন গজ দূর থেকে সেটি জালে জড়িয়ে দিলেন ১৮ বছর বয়সী ইংলিশ স্ট্রাইকার। হালের প্রায় দুর্ভেদ্য রক্ষণ ভেঙে জিতেই ফিরল ইউনাইটেড।
ফেব্রুয়ারিতে ইউনাইটেডের জার্সিতে অভিষেকের পর থেকেই বিস্ময় উপহার দিয়ে যাচ্ছেন রাশফোর্ড। ছিলেন ইংল্যান্ডের ইউরোর দলেও। কিন্তু ইব্রাহিমোভিচ-রুনিদের ভিড়ে মৌসুম শুরুর ম্যাচগুলোয় সুযোগ একটু কমই পাচ্ছিলেন। মরিনহোর অধীনে পরশুই লিগ অভিষেক হলো তাঁর ৭২ মিনিটে। ২০ মিনিটের মধ্যেই চমক! এর আগে লেস্টার সিটির বিপক্ষে কমিউনিটি শিল্ডেও বদলি হিসেবে নেমে জিতিয়েছেন ইউনাইটেডকে।
জয়ের নায়ক রাশফোর্ডের প্রশংসায় পঞ্চমুখ মরিনহো, ‘লেস্টারের পর আজ, দুটি ম্যাচে যখন জয়ের জন্য হন্যে হয়েছিলাম, ও কাজটা করে দিল। ১৮ বছর বয়স হিসেবে দুর্দান্তই খেলছে। ছেলেটা আরও অনেক ম্যাচে সুযোগ পাবে, এটা নিশ্চিত।’ আর রাশফোর্ডের অনুভূতি? অল্প সুযোগ পেয়ে এমন দুর্দান্ত জয়ের গল্প লিখেই খুশি ‘বিস্ময়বালক’, ‘এটা খেলারই অংশ। আমি মানিয়ে নিচ্ছি, অনুশীলনে পরিশ্রমও করে যাচ্ছি এমন মুহূর্তগুলোর জন্য।’
এই জয়ে লিগে ৩ ম্যাচে পুরো ৯ পয়েন্ট নিয়ে আগামী সপ্তাহের আন্তর্জাতিক বিরতিতে যাচ্ছে ইউনাইটেড। সমান পয়েন্ট চেলসিরও, কাল ওয়েস্ট হামকে ৩–১ গোলে হারিয়ে গার্দিওলার ম্যানচেস্টার সিটিরও তা-ই।
আন্তোনিও কন্তের অধীনে মৌসুমের শুরুর তিন ম্যাচেই গত মৌসুমের ‘ভূত’ তাড়ানোর প্রতিশ্রুতি দিচ্ছে চেলসি। ঘরের মাঠে বার্নলিকে ৩-০ গোলে হারানোর ম্যাচে চেলসির নায়ক এডেন হ্যাজার্ড। গোল করেছেন, করিয়েছেন। আগের মৌসুমের দুঃস্বপ্ন তাড়ানোর হুমকি দিচ্ছেন বেলজিয়ান উইঙ্গার। যদিও কোচ কন্তের চোখে ‘এখনো অনেক উন্নতি করার বাকি’ হ্যাজার্ডের।
পুরোনো ঝলক ছিল জেমি ভার্ডির পায়েও। রূপকথা লেখা গত মৌসুমে ২৪ গোল করেছেন লেস্টার সিটির স্ট্রাইকার, এবার প্রথম গোল পেলেন পরশু। লেস্টারও ২-১ গোলে হারিয়েছে সোয়ানসিকে। অন্য ম্যাচে টটেনহামের মাঠে ১-১ গোলে ড্র করেছে লিভারপুল। এই মাঠেই লিভারপুল ডাগআউটে ‘অভিষেক’ হয়েছিল ইয়ুর্গেন ক্লপের। সেদিন গোলশূন্য ছিল ম্যাচ, এদিনও ড্র, তবে একটি গোল করে। গত মৌসুমে দ্বিতীয় হওয়া আর্সেনাল ৩-১ গোলে হারিয়েছে ওয়াটফোর্ডকে। গানারদের হয়ে গোল করেছেন কাজোরলা, সানচেজ ও ওজিল। রয়টার্স।</news> 



<title>আজ শুরু ইউএস ওপেন</title> 
 <news>আজ শুরু হচ্ছে ইউএস ওপেন। নিউইয়র্কের ফ্ল্যাশিং মিডোর বিলি জিন কিং ন্যাশনাল টেনিস সেন্টারে বসছে বছরের শেষ গ্র্যান্ড স্লামের ১৩৬তম আসর। দুই সপ্তাহের দীর্ঘ লড়াই শুরুর আগে ইউএস ওপেনের ইতিহাস ও বর্তমান নিয়ে আজকের আয়োজন। কোর্টে নামার আগে আমি শতভাগ ফিট নই নোভাক জোকোভিচ প্রতিটি সুযোগ কাজে লাগাতে হবে অ্যান্ডি মারে এ মুহূর্তে আমি শুধু এক একটি দিন নিয়েই ভাবছি সেরেনা উইলিয়ামস আপনি যদি ইউএস ওপেন নিয়ে রোমাঞ্চিত না হন, তবে আপনি কোনো টেনিস খেলোয়াড়ই নন রাফায়েল নাদাল   ১৯৯৮ সালের পর এই প্রথম ইউএস ওপেনে নেই রজার ফেদেরার। অবসর নেওয়ায় এবার নেই মেয়েদের এককের বর্তমান চ্যাম্পিয়ন ইতালির ফ্লাভিয়া পেনেত্তা। পুরুষ ও নারী মিলিয়ে সবচেয়ে বেশি ১১৫টি ম্যাচ খেলেছেন যুক্তরাষ্ট্রের জিমি কনর্স। এই ১১৫ ম্যাচের ৯৮টিতেই জিতেছেন পাঁচবারের চ্যাম্পিয়ন।   ১১ সব মিলিয়ে ১১ বার ইউএস ওপেন জিতেছেন উইলিয়ামস বোনেরা। সেরেনা একক জিতেছেন ৬ বার, ভেনাস ২ বার। দুজনে মিলে দ্বৈতে জিতেছেন ২ বার। সেরেনা মিশ্র দ্বৈতও জিতেছেন একবার।   শীর্ষ পাঁচ বাছাই  পুরুষ ১.   নোভাক জোকোভিচ     সার্বিয়া ২.   অ্যান্ডি মারে      গ্রেট ব্রিটেন ৩.  স্তানিসলাস ভাভরিঙ্কা     সুইজারল্যান্ড ৪.   রাফায়েল নাদাল     স্পেন ৫.  মিলোস রাওনিচ     কানাডা  মহিলা ১.   সেরেনা উইলিয়ামস     যুক্তরাষ্ট্র ২.   অ্যাঞ্জেলিক কারবার     জার্মানি ৩.  গারবিনিয়ে মুগুরুজা     স্পেন ৪.   আগ্নিয়েস্কা রাদভানস্কা     পোল্যান্ড ৫.  সিমোনা হালেপ     রোমানিয়া ১৬ উন্মুক্ত যুগে উইম্বলডন জয়ের পর একই বছরে ইউএস ওপেনও জিতেছেন ১৬ জন খেলোয়াড়। এঁদের আটজন পুরুষ, আটজন নারী। বৈপরীত্য মেয়েদের এককে গত ১৮ বছরে ৯ বার শিরোপা জিতলেও ছেলেদের বিভাগে ২০০৩ সালের পর চ্যাম্পিয়ন হতে পারেনি স্বাগতিক যুক্তরাষ্ট্রের খেলোয়াড়েরা। ২৯ পুরো ক্যারিয়ারে ২৯ বার ইউএস ওপেনে অংশ নিয়েছেন মার্টিনা নাভ্রাতিলোভা (১৯৭৩-২০০৬)। ২০০৬ সালে ৫০ বছর বয়সে মিশ্র দ্বৈত জেতা নাভ্রাতিলোভা একক জিতেছেন ৪ বার, দ্বৈত ৯ বার ও মিশ্র দ্বৈত ৩ বার।   সবচেয়ে বেশি একক শিরোপা পুরুষ বিল টিলডেন, বিল লার্নড ও রিচার্ড সিয়ার্স (যুক্তরাষ্ট্র) ৭ রজার ফেদেরার (সুইজারল্যান্ড) পিট সাম্প্রাস ও জিমি কনর্স (যুক্তরাষ্ট্র) ৫* জন ম্যাকেনরো (যুক্তরাষ্ট্র) ৪ মহিলা ৮ মোলা ম্যালরি (যুক্তরাষ্ট্র-নরওয়ে) ৭ হেলেন উইলস মুডি (যুক্তরাষ্ট্র) ৬* ক্রিস এভার্ট, সেরেনা উইলিয়ামস (যুক্তরাষ্ট্র) * উন্মুক্ত যুগের রেকর্ড   ৮ পুরুষ এককে টানা সবচেয়ে বেশি ফাইনাল খেলেছেন দুজন—বিল টিলডেন (১৯১৮-২৫) ও ইভান লেন্ডল (১৯৮২-৮৯)। মেয়েদের এককে সর্বোচ্চ ছয়বার টানা ফাইনাল খেলেছেন দুজন—পলিন বেৎজ (১৯৪১-৪৬) ও ক্রিস এভার্ট (১৯৭৫-৮০)। সবচেয়ে কম বয়সী চ্যাম্পিয়ন পিট সাম্প্রাস (১৯৯০) ১৯ বছর ২৮ দিন ট্রেসি অস্টিন (১৯৭৯) ১৬ বছর ৮ মাস ২৮ দিন সবচেয়ে বেশি বয়সী চ্যাম্পিয়ন বিল লার্নড (১৯১১) ৩৮ বছর ৮ মাস ৩ দিন মোলা ম্যালরি (১৯২৬) ৪২ বছর ৫ মাস ২৭ দিন ৯ ইউএস ওপেনের পুরুষ খেলোয়াড়দের মধ্যে তৃতীয় সর্বোচ্চ নয়টি শিরোপা জিতেও তেমন আলোচিত নন বব ব্রায়ান। যুক্তরাষ্ট্রের এই খেলোয়াড় সব শিরোপাই জিতেছেন দ্বৈতে (৫টি দ্বৈত, ৪টি মিশ্র দ্বৈত), কারণ এটাই। তাঁর চেয়ে বেশি শিরোপা জিতেছেন শুধু বিল টিলডেন (১৬) ও রিচার্ড সিয়ার্স (১৩)। ১৫ ১৯৯৯ সালে প্রথম ইউএস ওপেন জেতেন সেরেনা উইলিয়ামস, শেষটি ২০১৪ সালে। সবচেয়ে বেশি বছরের ব্যবধানে ইউএস জয়ের রেকর্ড এটা। ৩৫ লাখ এবার পুরুষ ও মহিলা এককের চ্যাম্পিয়নরা ৩৫ লাখ মার্কিন ডলার (প্রায় ২৭ কোটি ৪০ লাখ টাকা) করে প্রাইজমানি পাবেন। রানারআপরা পাবেন সাড়ে ১৭ লাখ মার্কিন ডলার। </news> 



<title>জেলা পরিষদে সরাসরি ভোটের সুযোগ নেই</title> 
 <news>অন্য সব স্থানীয় সরকার প্রতিষ্ঠানে সরাসরি নির্বাচনের বিধান থাকলেও জেলা পরিষদে সেই সুযোগ থাকছে না। এর ফলে শক্তিশালী জেলা পরিষদ নিশ্চিত হবে না বলে মনে করছেন স্থানীয় সরকার বিশেষজ্ঞরা।
একই সঙ্গে যে আইনের অধীনে জেলা পরিষদ নির্বাচন হতে যাচ্ছে, তা সংবিধানের সঙ্গে সংগতিপূর্ণ নয়। সংবিধানের ৫৯ ধারা অনুযায়ী, সব প্রশাসনিক এককে সরকারি কার্য ও কর্মচারী থাকবে সরাসরি নির্বাচিত প্রতিনিধির অধীনে। জেলা পরিষদ আইনের সংশোধনীতে এ সুযোগ রাখা হয়নি।
স্থানীয় সরকার বিশেষজ্ঞ ড. তোফায়েল আহমেদ মনে করেন, যে আইনের অধীনে দেশে প্রথম জেলা পরিষদ নির্বাচন হতে যাচ্ছে, তা ত্রুটিপূর্ণ। কারণ, এ আইনে জনগণের সরাসরি ভোট দেওয়ার সুযোগ নেই। এ ছাড়া এই পরিষদের চেয়ে তিন পার্বত্য জেলা পরিষদ
এবং চেয়ারম্যানের ক্ষমতা অনেক বেশি।
সরকারের যুক্তি হলো, এত বড় একেকটি জেলায় সাধারণ ভোটারদের নিয়ে নির্বাচন করা সম্ভব নয়। সে জন্য সাধারণ মানুষ ভোট দিয়ে যাঁদের প্রতিনিধি নির্বাচন করেছেন, তাঁদের ভোটের মাধ্যমে জেলা পরিষদ নির্বাচন অনুষ্ঠিত হবে।
সুশাসনের জন্য নাগরিক (সুজন)-এর সম্পাদক বদিউল আলম মজুমদারও নির্বাচকমণ্ডলীর মাধ্যমে জেলা পরিষদ নির্বাচনের বিরোধিতা করেন। প্রথম আলোকে তিনি বলেন, এভাবে পরোক্ষ নির্বাচন দিয়ে জেলা পরিষদ গঠিত হলে তা তেমন শক্তিশালী হবে না। বরং প্রতি ওয়ার্ড থেকে একজন করে নির্বাচিত প্রতিনিধি দিতে হবে। প্রতিনিধিরা চেয়ারম্যান নির্বাচন করবেন। এর সঙ্গে ৪০ শতাংশ নারী প্রতিনিধি থাকতে হবে। সে ক্ষেত্রে নির্বাচন সরাসরি না হলেও প্রতি ওয়ার্ডের প্রতিনিধি থাকবেন।
জেলা পরিষদ (সংশোধন) আইন, ২০১৬-এর খসড়াটি নীতিগত ও চূড়ান্ত অনুমোদনের জন্য আজ সোমবার মন্ত্রিসভার বৈঠকে তোলার কথা রয়েছে।
স্থানীয় সরকার বিভাগ থেকে পাঠানো সারসংক্ষেপে বলা হয়েছে, জেলা পরিষদের কার্যক্রমে স্বচ্ছতা ও জবাবদিহি নিশ্চিত করতে কিছু ধারা সংশোধন করা হয়েছে। প্রস্তাবে জাতীয় সংসদ না থাকায় জরুরি বিবেচনায় অধ্যাদেশ আকারে জারি করার অনুমোদন চাওয়া হয়েছে।
জানতে চাইলে স্থানীয় সরকার বিভাগের সচিব আবদুল মালেক গতকাল প্রথম আলোকে বলেন, দ্রুতই জেলা পরিষদ নির্বাচন করার উদ্যোগ নেওয়া হয়েছে। এ জন্য প্রয়োজনীয় আইন সংশোধন করা হচ্ছে। ইতিমধ্যে ওয়ার্ডের সীমানা নির্ধারণের বিধিমালা জারি হয়েছে।
সাধারণ মানুষের ভোটের সুযোগ ছাড়া জেলা পরিষদ শক্তিশালী হবে কি না, জানতে চাইলে সচিব বলেন, ‘ইলেক্টোরাল কলেজ’ পদ্ধতির মাধ্যমে এই নির্বাচনে স্থানীয় সরকারের অন্য প্রতিষ্ঠানগুলোর জনপ্রতিনিধিরা ভোটার হবেন। কিন্তু প্রার্থীদের কোনো ভোটাধিকার থাকবে না। এর ফলে কোনো সমস্যা হবে না।
স্থানীয় সরকার বিভাগ থেকে পাঠানো আইনের সংশোধনীতে বলা হয়েছে, প্রতিটি জেলার অন্তর্ভুক্ত সিটি করপোরেশনের মেয়র, কাউন্সিলর ও সংরক্ষিত আসনের কাউন্সিলর, উপজেলা পরিষদের চেয়ারম্যান ও ভাইস চেয়ারম্যান, পৌরসভার চেয়ারম্যান ও কমিশনার এবং ইউনিয়ন পরিষদের চেয়ারম্যান, সদস্য ও সংরক্ষিত আসনের সদস্যদের সমন্বয়ে জেলা পরিষদের চেয়ারম্যান এবং সদস্য নির্বাচনের জন্য নির্বাচকমণ্ডলী গঠিত হবে। জনপ্রতিনিধিদের পদের নামসংক্রান্ত কিছু বিষয় সংশোধন করা হয়েছে। বিদ্যমান আইনে উপজেলা পরিষদের ভাইস চেয়ারম্যানরা ভোটার ছিলেন না। আবার একজন ব্যক্তি একাধিক স্থানীয় সরকার প্রতিষ্ঠানে প্রতিনিধি হিসেবে নির্বাচনে অংশ নিতে পারবেন না।
সংশোধনীতে জেলা পরিষদ আইনে যেকোনো সম্পত্তি দান, বিক্রয়, বন্ধক, ইজারা বা বিনিময়ের মাধ্যমে বা অন্য যেকোনো উপায়ে হস্তান্তরের ক্ষেত্রে সরকারের অনুমতি লাগবে। বিদ্যমান আইনে সরকারের অনুমতির বিষয়টি উল্লেখ ছিল না।
এ ছাড়া ফৌজদারি মামলায় অভিযোগপত্র গৃহীত হলে অথবা জনস্বার্থ-পরিপন্থী কোনো কাজ করলে সংশ্লিষ্ট চেয়ারম্যান ও সদস্যকে সাময়িক বরখাস্ত করতে পারবে সরকার। মূল আইনে চেয়ারম্যান ও সদস্যদের সাময়িক বরখাস্তের কোনো বিধান ছিল না। একইভাবে সংশোধনীতে পুনর্বহালের বিধানও রাখা হয়েছে। পরিষদের কোনো নির্বাচিত চেয়ারম্যান বা সদস্য বা সংরক্ষিত আসনের কোনো নারী সদস্য অপসারিত হলে তা পুনর্বিবেচনা করে আবার ওই আদেশ বাতিল করা যাবে।
নির্বাচিত প্রতিনিধিদের শপথ গ্রহণকালে তাঁদের পরিচিতির জন্য পিতা বা স্বামীর নামের সঙ্গে মায়ের নাম অন্তর্ভুক্ত করতে হবে। নির্বাচনের বিধি প্রণয়নের ক্ষমতা আগে মন্ত্রণালয়ের হাতে ছিল। প্রস্তাবিত অধ্যাদেশে তা নির্বাচন কমিশনের (ইসি) হাতে দেওয়া হয়েছে। নির্বাচনী অপরাধে আচরণবিধি ভঙ্গের বিষয়টি অন্তর্ভুক্তির প্রস্তাব করা হয়েছে। নির্বাচনের আচরণবিধি ভঙ্গের জন্য অনধিক ৫০ হাজার টাকা জরিমানা এবং অনধিক ছয় মাসের কারাদণ্ড বা উভয় দণ্ডের বিধান রাখা হয়েছে প্রস্তাবিত অধ্যাদেশে। এ ছাড়া কারাদণ্ডের মেয়াদ সাত বছরের অধিক হবে না।
অধ্যাপক তোফায়েল আহমেদ প্রথম আলোকে বলেন, আইনে যে ধারাটি জরুরিভাবে অবশ্যই সংশোধন করা উচিত ছিল, তা হচ্ছে সাধারণ জনগণের ভোট দেওয়ার ক্ষমতা। নির্বাচকমণ্ডলীর পরিবর্তে জেলার জনসংখ্যা, আকার ও ভোটার সংখ্যার ভিত্তিতে জেলা পরিষদের নির্বাচনী ওয়ার্ড সৃষ্টি করে জনগণের সরাসরি ভোটে জেলা পরিষদের সদস্যদের নির্বাচিত হওয়া উচিত।
পার্বত্য চট্টগ্রামের তিন জেলা বাদে বাকি ৬১টি জেলা পরিষদে ২০১১ সালের ১৫ ডিসেম্বর আওয়ামী লীগ ও এর সহযোগী সংগঠনের নেতাদের প্রশাসক নিয়োগ করে সরকার। তখন স্থানীয় সরকার বিভাগসহ সরকারের বিভিন্ন পর্যায়ের ব্যক্তিরা বলেছিলেন, ছয় মাসের মধ্যে নির্বাচন দিয়ে জেলা পরিষদ গঠন করা হবে। কিন্তু সেই নির্বাচনের উদ্যোগ নেওয়া হলো সাড়ে চার বছর পর।</news> 



<title>সন্ত্রাস, জঙ্গিবাদ দমনে গুরুত্ব দেবে যুক্তরাষ্ট্র</title> 
 <news>ঢাকা-ওয়াশিংটন সম্পর্ক নতুন পর্যায়ে নেওয়ার বার্তা নিয়ে যুক্তরাষ্ট্রের পররাষ্ট্রমন্ত্রী জন কেরি আজ সোমবার এক সংক্ষিপ্ত সফরে ঢাকায় আসছেন। সম্প্রতি বিশ্বজুড়ে সন্ত্রাসী হামলা বেড়ে যাওয়ায় এই সফরে সন্ত্রাস ও জঙ্গিবাদ দমনে সহযোগিতায় বিশেষ গুরুত্ব দেবেন জন কেরি।
তবে বাংলাদেশের কর্মকর্তারা বলছেন, সন্ত্রাস ও জঙ্গিবাদ দমনে বাংলাদেশ সামর্থ্য অর্জন করেছে। নিজের দেশের নাগরিকদের নিরাপত্তা নিশ্চিত করতে বাংলাদেশ সচেষ্ট আছে—এই বার্তা দেওয়া হবে যুক্তরাষ্ট্রের পররাষ্ট্রমন্ত্রীকে।
জন কেরি সুইজারল্যান্ডের জেনেভা থেকে আজ সকালে ঢাকায় আসছেন। সকাল-সন্ধ্যার এই সফরে এসে তিনি প্রধানমন্ত্রী শেখ হাসিনা ও পররাষ্ট্রমন্ত্রী আবুল হাসান মাহমুদ আলীর সঙ্গে বৈঠক করবেন। সন্ধ্যায় তিনি ভারতের রাজধানী নয়াদিল্লি যাবেন।
পররাষ্ট্র মন্ত্রণালয় সূত্রে জানা গেছে, আজ দুপুরে রাষ্ট্রীয় অতিথি ভবন পদ্মায় জন কেরির সঙ্গে পররাষ্ট্রমন্ত্রী মাহমুদ আলীর মূল বৈঠকটি হবে। ওই আলোচনায় বাণিজ্যমন্ত্রী তোফায়েল আহমেদ ও স্বরাষ্ট্রমন্ত্রী আসাদুজ্জামান খান কামাল অংশ নেবেন।
ঢাকায় যুক্তরাষ্ট্রের রাষ্ট্রদূত মার্শা বার্নিকাট গতকাল রোববার রাজধানীতে এক সম্মেলনের ফাঁকে সাংবাদিকদের বলেন, নিরাপত্তা সহযোগিতায় ইতিমধ্যে বেশ কিছু প্রস্তাব দেওয়া হয়েছে এবং কিছু ব্যাপারে সহযোগিতা চলছে। এ বিষয়গুলো নিয়ে এই সফরে আলোচনা হবে।
জন কেরির সফরে আলোচনার অগ্রাধিকার বিষয়ে জানতে চাইলে সরকারের দায়িত্বশীল এক কর্মকর্তা গতকাল বিকেলে বলেন, সফরে দুই দেশের সম্পর্কের সব বিষয় নিয়ে আলোচনা হবে। তবে ব্যবসা, বিনিয়োগ ও উন্নয়নের ওপর বিশেষ গুরুত্ব দেবে বাংলাদেশ। এই প্রেক্ষাপটে যুক্তরাষ্ট্রের বাজারে বাংলাদেশের পণ্যের শুল্ক ও কোটামুক্ত সুবিধা নিশ্চিতের অনুরোধ জানানো হবে। এ ছাড়া যুক্তরাষ্ট্রে রাজনৈতিক আশ্রয় নেওয়া বঙ্গবন্ধুর আত্মস্বীকৃত ও মৃত্যুদণ্ডপ্রাপ্ত খুনি এ এম রাশেদ চৌধুরীকে ফেরত পাঠানোর অনুরোধ জানানো হবে।
সন্ত্রাস ও জঙ্গি দমনে বিশেষ গুরুত্ব পাবে কি না, জানতে চাইলে সংশ্লিষ্ট এক কর্মকর্তা বলেন, প্রাসঙ্গিকভাবে বিষয়টি আলোচনায় আসবে। তবে সন্ত্রাস ও জঙ্গিবাদ দমনের ব্যাপারে সরকারের দৃঢ় অঙ্গীকারের পাশাপাশি সাম্প্রতিক সময়ে নেওয়া বিভিন্ন পদক্ষেপের বিষয়গুলো জন কেরির সঙ্গে আলোচনায় তুলে ধরা হবে। সন্ত্রাস ও জঙ্গিবাদ দমনে বাংলাদেশ সামর্থ্য অর্জন করছে এবং প্রয়োজন হলে বিভিন্ন বন্ধুরাষ্ট্রের কাছে সহযোগিতা নেওয়ার বিষয়টি বিবেচনায় রেখেছে। তবে নিজের দেশ ও দেশের নাগরিকদের পাশাপাশি বিদেশিদের নিরাপত্তা নিশ্চিত করতে বাংলাদেশ সব সময় সচেষ্ট রয়েছে। তা ছাড়া পৃথিবীর কোনো দেশই বাইরের কারও সহায়তা নিয়ে নিরাপত্তা পুরোপুরি নিশ্চিত করতে পারে না, এটিও মনে রাখতে হবে। এই বার্তার পাশাপাশি যুক্তরাষ্ট্র যেসব সহযোগিতা দিতে চায়, তা যাচাই করে প্রয়োজন অনুযায়ী নেওয়া হবে, এটিও বলা হবে।
বাংলাদেশ ও যুক্তরাষ্ট্রের পররাষ্ট্রমন্ত্রীদের আলোচনায় অংশ নিতে গতকাল ঢাকায় এসেছেন ওয়াশিংটনে বাংলাদেশের রাষ্ট্রদূত এম জিয়াউদ্দিন। জন কেরির সফরের আলোচনার বিষয়বস্তু সম্পর্কে জানতে চাইলে গতকাল দুপুরে পররাষ্ট্র মন্ত্রণালয়ে প্রথম আলোসহ কয়েকটি গণমাধ্যমের প্রতিনিধিদের প্রশ্নের উত্তরে জিয়াউদ্দিন বলেন, ‘সাম্প্রতিক প্রেক্ষাপটে সন্ত্রাস ও জঙ্গিবাদ দমনে সহযোগিতার প্রসঙ্গটি জন কেরির সফরে অবশ্যই বিশেষ গুরুত্ব পাবে। কারণ যুক্তরাষ্ট্র বিভিন্ন দেশের সঙ্গে সন্ত্রাস ও জঙ্গিবাদ দমনে সহযোগিতা বাড়াতে আগ্রহী।’
এদিকে মার্কিন পররাষ্ট্র দপ্তরের গণমাধ্যম বিভাগের পরিচালক গত বুধবার ওয়াশিংটনে নিয়মিত ব্রিফিংয়ে জানান, জন কেরি ঢাকা সফরে বিভিন্ন আন্তর্জাতিক বিষয়ে দুই দেশের সহযোগিতার পাশাপাশি গণতন্ত্র, উন্নয়ন, নিরাপত্তা ও মানবাধিকার বিষয়ে অংশীদারত্ব আরও জোরদার করার ওপর জোর দেবেন।
সফরসূচি: জেনেভা থেকে জন কেরি আজ সকালে ঢাকায় পৌঁছাবেন। শাহজালাল আন্তর্জাতিক বিমানবন্দরে তাঁকে স্বাগত জানাবেন পররাষ্ট্রমন্ত্রী মাহমুদ আলী। বিমানবন্দরের আনুষ্ঠানিকতা শেষে তিনি একটি হোটেলে বিশ্রাম নিতে যাবেন। এরপর ধানমন্ডির ৩২ নম্বর সড়কে বঙ্গবন্ধু স্মৃতি জাদুঘর পরিদর্শনে যাবেন। যুক্তরাষ্ট্রের কোনো পররাষ্ট্রমন্ত্রীর এটাই হবে প্রথমবারের মতো বঙ্গবন্ধু জাদুঘর পরিদর্শন। জাদুঘর পরিদর্শনের পর জন কেরি প্রধানমন্ত্রী শেখ হাসিনার সঙ্গে সৌজন্য সাক্ষাতের জন্য তাঁর দপ্তরে যাবেন। এরপর পদ্মায় দুই দেশের পররাষ্ট্রমন্ত্রীরা আনুষ্ঠানিক বৈঠক করবেন। ওই বৈঠকের পর যুক্তরাষ্ট্রের পররাষ্ট্রমন্ত্রী ধানমন্ডির এডওয়ার্ড এম কেনেডি সেন্টারে (ইএমকে সেন্টার) যাবেন। ইএমকে সেন্টারে তিনি তরুণ এবং নাগরিক সমাজের প্রতিনিধিদের সঙ্গে মতবিনিময় করবেন। এরপর তিনি মিরপুরে একটি পোশাক তৈরির কারখানা পরিদর্শন করবেন। সেখান থেকে তিনি দূতাবাসে গিয়ে যুক্তরাষ্ট্রের কর্মকর্তাদের সঙ্গে মতবিনিময় করবেন। সন্ধ্যায় নয়াদিল্লির উদ্দেশে ঢাকা ছাড়ার আগে বিএনপির চেয়ারপারসন খালেদা জিয়ার সঙ্গে জন কেরির বৈঠকের কথা রয়েছে।
গত পাঁচ বছরে এটি হবে যুক্তরাষ্ট্রের কোনো পররাষ্ট্রমন্ত্রীর দ্বিতীয় সফর। ২০১২ সালের ৫ মে যুক্তরাষ্ট্রের তখনকার পররাষ্ট্রমন্ত্রী হিলারি ক্লিনটন দুই দিনের সফরে ঢাকায় এসেছিলেন। হিলারির ঢাকা সফরের সময় বাংলাদেশ-যুক্তরাষ্ট্র অংশীদারত্ব সংলাপ শুরুর বিষয়ে সিদ্ধান্ত হয়।</news> 



<title>হজের সময় প্রচণ্ড গরম পড়তে পারে</title> 
 <news>মরুভূমির গরম কেমন হতে পারে, তা অনেকের জানা নেই। এবার হজের সময় গরম পড়তে পারে, এমন আশঙ্কার কথা জানা গেল সৌদি আরবের পত্রিকা আরব নিউজে।
আরব নিউজ তাদের অনলাইন সংস্করণে জানিয়েছে, চলতি হজ মৌসুমে হজযাত্রীদের জন্য অপেক্ষা করছে প্রচণ্ড গরম। বিশেষ করে সৌদি আরবে দিনের বেলায় মক্কায় আবহাওয়া থাকবে খুবই উত্তপ্ত। আর ওই সময়টাতেই হজের মূল আনুষ্ঠানিকতা চলবে। তাই হজযাত্রীদের বাইরে বের হওয়ার সময় ছাতা ব্যবহার করা, সঙ্গে পানি রাখা এবং বাতাস চলাচল করে এমন জায়গায় থাকা। পাশাপাশি যথাসম্ভব ভিড় এড়িয়ে চলার পরামর্শ দেওয়া হয়েছে।
প্রেসিডেন্সি অব ম্যাটেরিওলজি অ্যান্ড এনভায়রনমেন্ট (পিএমই) প্রতিবেদনে বলা হয়েছে, দিনে গরম থাকলেও রাতের বেলায় গরমের ভাব কমে যাবে। মদিনায়ও দিনের বেলায় আবহাওয়া থাকবে বেশ গরম। ফলে হজযাত্রীদের সরাসরি রোদ এড়িয়ে যাওয়ার জন্য সুপারিশ করা হয়েছে পিএমইর ওই প্রতিবেদনে।
বাংলাদেশ হজ মেডিকেল সেন্টারের দলনেতা ডা. খিজির হায়াত খান জানালেন, রোদে বের হলে ছাতা ব্যবহার করতে হবে এবং প্রচুর পানি পান করুন। রোদে চলাচলের পর খুব ঠান্ডা পানি খাওয়া যাবে না বা শরীরে ঢালা যাবে না, এতে গলা বসাসহ শারীরিক সমস্যা হতে পারে।
ডা. খিজির হায়াত খান আরও জানালেন, গরমে ঘামে ভিজে যাওয়া জামা-কাপড় নিয়ে এসির ঠান্ডায় বসলে বা ঘাম শুকিয়ে ঠান্ডা লেগে যেতে পারে।</news> 



<title>কবি শহীদ কাদরী আর নেই</title> 
 <news>কবি শহীদ কাদরী আর নেই। নিউইয়র্কের একটি হাসপাতালে গতকাল রোববার স্থানীয় সময় সকাল সাড়ে সাতটায় বাংলা সাহিত্যের অন্যতম প্রধান এই কবি শেষনিশ্বাস ত্যাগ করেন (ইন্না লিল্লাহি ওয়া ইন্না ইলাইহি রাজিউন)। তাঁর বয়স হয়েছিল ৭৪ বছর। তিনি ১৯৪২ সালের ১৪ আগস্ট জন্মগ্রহণ করেন। কবি দীর্ঘদিন যুক্তরাষ্ট্রে প্রবাস জীবন যাপন করছিলেন।
শহীদ কাদরীর ব্যক্তিগত চিকিৎসক ডা. আমর আশরাফ প্রথম আলোকে জানিয়েছেন, শনিবার মধ্যরাতেও কবি সুস্থ ছিলেন। তিনি এতটাই সুস্থ ছিলেন যে তাঁকে নিবিড় পরিচর্যা কেন্দ্র (আইসিইউ) থেকে সরিয়ে হাসপাতালের নিয়মিত শয্যায় স্থানান্তর করা হয়। চিকিৎসক আমর আশরাফের সঙ্গে শেষ কথা বলার সময় শহীদ কাদরী হাসিখুশি ছিলেন।
ডা. আশরাফ জানিয়েছেন, আইসিইউ থেকে সরিয়ে নেওয়ার সময় শহীদ কাদরীর শরীর থেকে কার্ডিয়াক মনিটর সরিয়ে নেওয়া হয়। এর ফলে তাঁর শ্বাসপ্রশ্বাস পর্যবেক্ষণ করা সম্ভব হয়নি। গতকাল সকালে স্বাস্থ্যকর্মীরা এসে দেখেন তাঁর শ্বাসযন্ত্র ঠিকভাবে কাজ করছে না। তাঁর শ্বাসপ্রশ্বাস স্বাভাবিক করার চেষ্টা করা হয়। কিন্তু সব চেষ্টা ব্যর্থ হয়। সকাল সাড়ে সাতটার দিকে তিনি মারা যান। চিকিৎসক জানিয়েছেন, শ্বাসতন্ত্রের জটিলতায় শহীদ কাদরীর মৃত্যু হয়েছে।
এক সপ্তাহ আগে নিম্ন রক্তচাপ ও আন্ত্রিক রক্তক্ষরণের কারণে শহীদ কাদরীকে হাসপাতালে ভর্তি করা হয়। তিনি সুস্থ হওয়ার পথে ছিলেন। শনিবার রাতে তিনি শুভানুধ্যায়ীদের সঙ্গে দীর্ঘ সময় কথাবার্তা বলেন। সব সময়ই কবির পত্নী নীরা কাদরী তাঁর শয্যার পাশে ছিলেন। গতকাল সকালে মৃত্যুর সময় কবি একাই ছিলেন। ১৪ আগস্ট সাড়ম্বরে তাঁর জন্মদিন পালন করা হয়েছিল।
এই রিপোর্ট লেখার সময় কবি শহীদ কাদরীর লাশ হাসপাতালের মর্গে নেওয়ার প্রস্তুতি চলছিল। কবির মরদেহ বাংলাদেশে নিয়ে যাওয়া হবে বলে তাঁর একমাত্র ছেলে আদনান কাদরী জানিয়েছেন।  শোক : কবি শহীদ কাদরীর মৃত্যুতে গভীর শোক প্রকাশ করেছেন প্রধানমন্ত্রী শেখ হাসিনা। প্রধানমন্ত্রী শোকবার্তায় বলেন, শহীদ কাদরীর মৃত্যুতে আধুনিক বাংলা কবিতা এক উজ্জ্বল নক্ষত্রকে হারাল। তিনি কবির আত্মার মাগফিরাত কামনা করে শোকসন্তপ্ত পরিবারের প্রতি সমবেদনা প্রকাশ করে। কবির মৃত্যুতে সংস্কৃতিমন্ত্রী আসাদুজ্জামান নূরও গভীর শোক প্রকাশ করেছেন। এ ছাড়া জাতীয় কবিতা পরিষদের সভাপতি কবি মুহাম্মদ সামাদ ও সাধারণ সম্পাদক তারিক সুজাত এক বিবৃতিতে শহীদ কাদরীর মৃত্যুতে শোক প্রকাশ করে বাংলা কবিতায় তাঁর গুরুত্বপূর্ণ অবদানের কথা স্মরণ করেন। আরও পড়ুন তোমাকে অভিবাদন!</news> 



<title>শহীদ কাদরীর শেষ অনুভূতি</title> 
 <news>দৃষ্টি বদলে যায়
মানুষের দৃষ্টি ধীরে ধীরে বদলাতে থাকে
ক্রমশ বদলে যায়,
কম বয়সের দৃষ্টি, মধ্য বয়সের দৃষ্টি
পরিণত বয়সে অন্য রকম হয়ে যায়,
বুড়ো বয়সের দৃষ্টি ছিল বাহাদুর শাহ জাফরের
ছিল রবীন্দ্রনাথের;
রুচি, পাঠাভ্যাস সবই বদলে যায়।
সুলিখিত প্রবন্ধই এখন সুখপাঠ্য,
কবিতায় আর হয় না এন্টারটেইনমেন্ট
একটা সময় ছিল, কান্ট গিলতে শুরু করি, এথিক্যাল সোশ্যালিজম
বোঝার-শেখার কী আকুতি, মুখ গুঁজে পড়ে থাকি লাইব্রেরির রো’তে
নাওয়া-খাওয়া সবই অগুরুত্বপূর্ণ
দান্তের দর্শনে কি কাটিনি সাঁতার?
মদ-সিগারেটেও কৈশোরক নেশা ছিল, ছিল আড্ডাবাজি, চায়ের টেবিলে
একদিন শামসুর রাহমান বলেন, ‘উঠে আসুন, না হলে কবিতা চলে যাবে।’
তবু উঠে আসিনি। আড্ডায় আড্ডায় সম্পূর্ণ করেছি কৈশোর। দৃষ্টি বদলে যায় জহির, বুঝলে কবি;
করো, মন যা চায় তোমার, লেখো যা লিখতে ইচ্ছে করে,
মনের আনন্দের জন্যে করে যাও...
যদি রেখে যেতে চাও দাগ, খোঁজো ভার্জিন পথ
যে পথে এখনো পড়েনি পা কোনো কবির;
বুঝলে, দৃষ্টি বদলে যায়, গেছে। অসুস্থ হয়ে ২২ আগস্ট যুক্তরাষ্ট্রের একটি হাসপাতালে ভর্তি হয়েছিলেন শহীদ কাদরী। এর এক দিন পর আরেক প্রবাসী কবি কাজী জহিরুল ইসলাম হাসপাতালে শহীদ কাদরীকে দেখতে গেলে তিনি তাঁকে বলেছিলেন অনেক কথা। তার কিছু অংশ কাব্য আকারে অনুলিখন করেছেন কাজী জহিরুল ইসলাম।</news> 



<title>তোমাকে অভিবাদন!</title> 
 <news>শহীদ কাদরীর আবির্ভাব ছিল দাপুটে। কবিতায়, আড্ডায়, বাউণ্ডুলেপনায়, ঠাট্টায়। ১৯৫০-এর দশকের ঢাকা শহর তখন আড়মোড়া ভেঙে জাগতে শুরু করেছে। তার মধ্যে জেগে উঠছে ভবিষ্যতের এক স্বাধীন দেশের রাজধানী হওয়ার তৃষ্ণা। আর তাতে ইন্ধন দিচ্ছেন সদ্য তারুণ্যে পা দেওয়া বেপরোয়া কিছু কবি ও শিল্পী। কিশোর শহীদ কাদরী ভিড়ে গেলেন এই দলে। শুধু ভিড়লেন না, হয়ে উঠলেন আড্ডার মধ্যমণি। উন্মাতাল ঝোড়ো হাওয়ার মতো তাঁর উপস্থিতি মাতিয়ে দিল ঢাকার নানা গলি, রেস্তোরাঁ আর বইয়ের দোকান।
শামসুর রাহমান, সৈয়দ শামসুল হক ও আল মাহমুদের যে কবিদলের সঙ্গে এক নিশ্বাসে আসে শহীদ কাদরীর নাম, সেখানে তিনিই সর্বকনিষ্ঠ। তাঁর জন্ম ১৯৪২ সালের ১৪ আগস্ট। শামসুর রাহমানের চেয়ে সাক্ষাৎ ১৩ বছরের ছোট। কিন্তু তাঁর নিজের বয়স যখন ১৪, তখনই তাঁর কবিতা অনুমোদন পেয়ে গেছে বুদ্ধদেব বসুর। বুদ্ধদেব বসু তখন আধুনিক বাংলা কবিতার বিধাতাপ্রায়। তাঁরই অভিজাত সাহিত্যপত্র কবিতায় বেরিয়ে গেল কিশোর শহীদ কাদরীর লেখা।
তরুণ শহীদ কাদরীর চালচুলোহীন বাউণ্ডুলে জীবন হয়ে উঠেছিল কিংবদন্তিপ্রতিম। এই উন্মূল ছন্নছাড়া নগর-জীবনের ছবি তাঁর কবিতাকেও অনন্য করে তুলেছিল। কবিতায় তিনি ছিলেন অকপট, নিজেকে প্রকাশ করার ব্যাপারে একেবারে খোলামেলা।
এসব অনন্যতা সত্ত্বেও শহীদ কাদরী বেশি লেখেননি। ১৯৬৭ সালে বেরোয় তাঁর প্রথম কবিতার বই উত্তরাধিকার। প্রথম বই দিয়েই বাজিমাত। এরপর আর দুটো মাত্র কাব্যগ্রন্থ তোমাকে অভিবাদন প্রিয়তমা ও কোথাও কোনো ক্রন্দন নেই। এরপর তাঁর লেখা প্রায় থেমে যায়। তিনি চিরকালের জন্য পাড়ি জমান বিদেশে। মৃত্যুর কিছুকাল আগে আবার লেখালেখিতে সচল হতে শুরু করেছিলেন।
শহীদ কাদরী যে বেশ শখ করে বিদেশে গিয়েছিলেন, তা নয়। গিয়েছিলেন হতাশা নিয়ে। কাছের কিছু মানুষের কাছ থেকে প্রবঞ্চনার শিকার হয়ে। তবে সে তিক্ততা তাঁর মনে চিরস্থায়ী দাগ ফেলেনি। নানা দেশে ঘোরাঘুরি করে শহীদ কাদরী শেষমেশ থিতু হয়েছিলেন যুক্তরাষ্ট্রে। বাংলাদেশ থেকে কেউ গেলে আন্তরিকভাবে তাঁকে বরণ করতেন।
নিউইয়র্কে শহীদ কাদরীর বাড়িতে তাঁর উষ্ণ আতিথ্যের কথা বারবার মনে পড়ছে। তখনো তাঁর কঠিন অসুখ। যকৃতের নিয়মিত ডায়ালিসিস করতে হয়। আহার-নিদ্রা চলে কঠোর শৃঙ্খলায়, স্ত্রী নীরা কাদরীর মমতাময় শাসনে। তবু তার মধ্যেও তাঁর ক্লান্তি নেই। তিনি আমাদের ছাড়েন না। তাঁর বিখ্যাত সেই আড্ডা চলল মধ্যরাত পর্যন্ত। আর সেই আড্ডায় ফিরে ফিরে আসতে থাকল দুটিই মাত্র প্রসঙ্গ: বাংলাদেশ আর কবিতা। আর সব ছাপিয়ে ঘরে প্রতিধ্বনি তুলতে লাগল তাঁর প্রাণখোলা হাসি। মনের গভীরে তিনি জানতেন, আর কখনো তাঁর বাংলাদেশে ফেরা হবে না। কিন্তু বারবার বললেন, ‘দেশে আমি একবারের জন্য হলেও যাব।’
প্রবাস-জীবনের দীর্ঘ নীরবতার পর বেরিয়েছিল শহীদ কাদরীর শেষ কবিতার বই আমার চুম্বনগুলো পৌঁছে দিও। এরপর তাঁর কলম আর রুদ্ধ হয়নি। ধীরে চলছিল, কিন্তু সচল ছিল। নতুন বইয়ের কথাও হয়তো ভাবছিলেন। মৃত্যু তাতে যতি টেনে দিল।
শহীদ কাদরী বাংলা একাডেমি পুরস্কার পেয়েছেন, পেয়েছেন একুশে পদক। কবির জন্য তো এসব বাহ্য সম্মান। পাঠকদের ভালোবাসা পেয়েছেন বুকভরা। আর, একটি অনন্য আসন তো তাঁর থেকেই যাবে চিরকাল। বাংলাদেশের কবিতার প্রতিষ্ঠাতা প্রজন্মের তিনিও তো একজন। এ জন্য চিরকাল তিনি অভিবাদন পেয়ে যাবেন ভবিষ্যৎ​ বাংলা কবিতার।
তোমাকে অভিবাদন, কবি!  আরও পড়ুন কবি শহীদ কাদরী আর নেই</news> 



<title>রাজশাহী ও চাঁপাইনবাবগঞ্জে পদ্মার পানি বিপৎসীমা ছুঁই ছুঁই</title> 
 <news>রাজশাহী ও চাঁপাইনবাবগঞ্জে গতকাল রোববার সন্ধ্যায় পদ্মা নদীর পানি বিপৎসীমা ছুঁই ছুঁই করছিল। একই নদীর পানি কুষ্টিয়ায় স্থিতাবস্থায় রয়েছে। প্রবল স্রোতের কারণে রাজশাহী শহর রক্ষা বাঁধের মূল অবকাঠামো ‘টি-গ্রোয়েন’-এ গতকাল সকালে ভাঙন শুরু হয়েছে। আর পানি বাড়তে থাকায় চাঁদপুরের ঈশানবালা এলাকায় দেখা দিয়েছে মেঘনা নদীর তীব্র ভাঙন। রাজশাহী ও চাঁপাইনবাবগঞ্জ থেকে নিজস্ব প্রতিবেদক, চাঁদপুর প্রতিনিধি এবং কুষ্টিয়া অফিস জানিয়েছে বিস্তারিত: রাজশাহী পানি উন্নয়ন বোর্ড সূত্রে জানা গেছে, রাজশাহীতে পদ্মার পানি শনিবার সকাল ছয়টা থেকে গতকাল সকাল ছয়টা পর্যন্ত ৮ সেন্টিমিটার বেড়ে সন্ধ্যায় বিপৎসীমার ৪ সেন্টিমিটার নিচ দিয়ে প্রবাহিত হচ্ছিল। চাঁপাইনবাবগঞ্জে যেখানে পদ্মা বাংলাদেশে ঢুকেছে, সেখানে পানি বেড়েছে ৫ সেন্টিমিটার। তবে হার্ডিঞ্জ ব্রিজ পয়েন্টে পানি ৪ সেন্টিমিটার কমেছে। রাজশাহী শহর রক্ষা বাঁধের মূল অবকাঠামো নগরের শ্রীরামপুর এলাকায় অবস্থিত টি-গ্রোয়েনে সকাল সাড়ে সাতটার দিকে ভাঙন দেখা দেয়। প্রবল স্রোতের কারণে গ্রোয়েনের প্রায় দুই ফুট চওড়া হয়ে নিচের দিকে ইট খুলে গেছে। সকালেই ঘটনাটি নজরে আসে পানি উন্নয়ন বোর্ডের কর্মকর্তাদের। সঙ্গে সঙ্গে জিও ব্যাগ ফেলে ভাঙা জায়গাটি ভরাট করার চেষ্টা করেন তাঁরা। পানি উন্নয়ন বোর্ডের নির্বাহী প্রকৌশলী মুখলেসুর রহমান বলেন, ভাটিতে যমুনা নদীর পানি পদ্মার চেয়ে ৩ সেন্টিমিটার নিচ দিয়ে প্রবাহিত হচ্ছে। এ জন্য স্রোতের বেগ বেশি। টি-গ্রোয়েনের প্রায় ২ ফুট এলাকার ইট খুলে নিচের দিকে নেমে গেছে। আশা করা হচ্ছে, ভাঙন আর বাড়বে না। চাঁপাইনবাবগঞ্জে পদ্মার পানি বিপৎসীমার নিচে থাকলেও এরই মধ্যে প্লাবিত হয়েছে নিম্নাঞ্চলগুলো। এতে জনজীবনে নেমে এসেছে দুর্ভোগ। শিবগঞ্জের পাকা ইউনিয়নের চেয়ারম্যান মজিবুর রহমান জানান, তাঁর ইউনিয়নের ৩০ হাজার মানুষের মধ্যে প্রায় ৯০ ভাগই এখন পানিবন্দী। এখানে পানি বিশুদ্ধকরণ বড়ি ও স্যালাইন বিতরণ করা জরুরি হয়ে পড়েছে। কুষ্টিয়ায় পদ্মার পানি গতকাল কমেছে। কুষ্টিয়া পাউবোর এক কর্মকর্তা বলেন, সন্ধ্যা ছয়টায় হার্ডিঞ্জ সেতু এলাকায় পানি বিপৎসীমার ১২ সেন্টিমিটার নিচ দিয়ে প্রবাহিত হচ্ছিল। আগের দিন সন্ধ্যায় প্রবাহিত হচ্ছিল ৭ সেন্টিমিটার নিচ দিয়ে। পদ্মার শাখা গড়াই নদের পানি স্থিতাবস্থায় আছে। চিলমারী ও রামকৃষ্ণপুর ইউনিয়নের ৪১টি এবং ভেড়ামারা উপজেলার ৩টি গ্রাম প্লাবিত হয়েছে। পানিবন্দী হয়ে পড়ে অন্তত ৬০ হাজার মানুষ। চাঁদপুরের ঈশানবালা এলাকায় মেঘনা নদীতে তীব্র ভাঙন দেখা দিয়েছে। ইতিমধ্যে ব্যবসাপ্রতিষ্ঠানসহ অনেক বসতঘর বিলীন হয়ে গেছে।  </news> 



<title>ব্যায়াম করাতে সম্প্রচার বন্ধ!</title> 
 <news>একবার ভাবুন তো, দেশ-বিদেশের খবর জানতে কিংবা পছন্দের কোনো অনুষ্ঠান দেখতে সকালবেলা প্রিয় টেলিভিশন চ্যানেল খুলে বসলেন। আর ঠিক তখনই রীতিমতো ব্যায়াম করার পরামর্শ দিয়ে এক ঘণ্টার জন্য ব্ল্যাকআউট, অর্থাৎ সম্প্রচার বন্ধ করে দিল চ্যানেলটি। কেমন লাগতে পারে? উদ্ভট মনে হলেও যুক্তরাজ্যের শীর্ষস্থানীয় টেলিভিশন নেটওয়ার্ক আইটিভি ঠিক এই কাণ্ডটিই করেছে।
সম্প্রতি শেষ হওয়া রিও অলিম্পিকে ‘টিম জিবি’র সাফল্যে গত শনিবার যুক্তরাজ্যজুড়ে হাজারো স্পোর্টস ক্লাব সাধারণ মানুষকে ক্লাব অঙ্গনে বিনা মূল্যে খেলাধুলা ও ব্যায়াম করার সুযোগ দেয়। দর্শকদের এই সুযোগ নিতে অনুপ্রাণিত করতেই আইটিভি ওই দিন সকালে এক ঘণ্টার জন্য নিজেদের সাতটি চ্যানেলের সবগুলোর সম্প্রচার বন্ধ করে দেয়। আইটিভি-ই ছিল স্পোর্টস ক্লাবগুলোর এই উদ্যোগের স্পনসর।
ব্রিটিশ অলিম্পিক অ্যাসোসিয়েশন (বিওএ) ১৯৯৯ সাল থেকে নিজেদের ‘গ্রেট ব্রিটেন অ্যান্ড নর্দার্ন আয়ারল্যান্ড অলিম্পিক টিমের’ জন্য ‘টিম জিবি’ ব্র্যান্ড নাম ব্যবহার করে আসছে।
অবশ্য আইটিভির সম্প্রচার বন্ধ করার ঘটনায় নানা প্রতিক্রিয়া দেখিয়েছেন যুক্তরাজ্যের মানুষ। টুইটারে এ নিয়ে মজাও করেছেন অনেকে। এক ব্যবহারকারী লিখেছেন, আইটিভি ব্যায়াম করাতে সম্প্রচার বন্ধ করে দিয়েছে। এ জন্য তিনি উঠে টিভির সামনে গিয়ে ঘুরে দাঁড়ান।
অপর এক ব্যবহারকারী লিখেছেন, ‘আইটিভি সম্প্রচার বন্ধ করতেই আমি রিমোটটা হাতে নিলাম, চ্যানেল বদলালাম এবং আবার সোফায় গা এলিয়ে দিলাম।’
তাই বলে সবাই এমনটা করেননি। অনেকেই বাড়ির কাছের স্পোর্টস ক্লাবে গিয়ে সত্যিই খেলাধুলায় অংশ নিয়েছেন, ব্যায়াম করেছেন। স্পোর্টস পোশাক গায়ে নিজেদের হাস্যোজ্জ্বল ছবিও শেয়ার করেছেন তাঁরা।</news> 



